---
title: Sokol stěhovavý v průmyslových areálech
from: "2010-01"
tags:
- sokol
- dlouhodobý
---
Sokol stěhovavý je v ČR velmi vzácný, patří mezi kriticky ohrožené
druhy. V mnoha zemích v průběhu šedesátých let vyhynul, především vlivem
plošné aplikace DDT. Postupně se však navrací do naší přírody,jeho
aktuální početnost v ČR se pohybuje okolo 75 hnízdících párů. Je to druh
hnízdící na skalách, ale vzhledem k rostoucímu lidskému tlaku na
přirozené biotopy se přizpůsobuje i dalším hnízdním možnostem. Zdá se,
že v posledních letech se do ČR šíří ze sousedního Německa nový fenomén
– hnízdění sokolů na lidských stavbách. Populace na stavbách v Německu
dosahuje již několika stovek párů a stále narůstá. Při hnízdění na
lidských stavbách však často sokoli obtížně hledají vhodné místo pro
hnízdění. Někdy vyberou špatně, hnízdění je pak neúspěšné či komplikuje
provoz objektu. Ve snaze pomoci sokolům i provozovatelům objektů, kde
sokoli hnízdí, jsou v daném objektu vyvěšovány speciální budky. Pokud je
místo dobře vybráno, je hnízdění pro sokoly velmi bezpečné. Velké
objekty typu elektráren jsou totiž bedlivě hlídány, sokolům tedy nehrozí
vykradení, případně rušení za strany horolezců, turistů, fotografů
a podobně, jak tomu je v přírodě.

Na chladící věže, komíny a jiné výškové objekty severních a postupně
i středních Čech postupně ve spolupráci s vlastníky/provozovateli
instalujeme velmi odolné hliníkové budky.

Financování těchto aktivit je zajištěno ze soukromých zdrojů, většinou
právě vlastníky či provozovateli objektů, kde jsou budky vyvěšeny.

První budka byla vyvěšena v roce 2010 v elektrárně Tušimice a od té doby
každý rok přibude několik dalších míst.

Obsazenost budek a případná hnízdní úspěšnost, počty vyvedených mláďat,
značení rodičů a další detaily ze života hnízdících párů jsou pravidelně
každoročně monitorovány. Od roku 2016 poběží také on-line sledování
průběhu hnízdění na jednom z objektů ČEZu.
