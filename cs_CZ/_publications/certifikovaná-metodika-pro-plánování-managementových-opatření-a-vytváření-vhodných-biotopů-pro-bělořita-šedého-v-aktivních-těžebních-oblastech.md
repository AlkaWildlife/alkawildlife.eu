---
title: >-
  Certifikovaná metodika pro plánování managementových opatření a vytváření
  vhodných biotopů pro bělořita šedého v aktivních těžebních oblastech
published: true
public: true
authors:
  - name: Václav Beran
  - name: Kateřina Poledníková
  - name: Lukáš Poledník
  - name: Michal Porteš
  - name: Tomáš Růžička
type: Metodika
tags:
  - bělořit šedý
  - publikace pro odbornou veřejnost
publisher: 'ALKA Wildlife, o.p.s.'
year: 2018
lang:
  - cs
link: /media/Certifikovana_metodika_belorit_fin.pdf
attachments:
  - {}
---
Cílem metodiky je připravit návod na realizaci základních managementových opatření, které je možné provádět na podporu stávající hnízdní populace bělořita šedého především v povrchových lomech podkrušnohorských pánví, ale i v menších těžebnách. Vzhledem ke specifickým nárokům na prostředí vymizel bělořit šedý v posledních čtyřiceti letech z většiny areálu svého rozšíření v České Republice a jeho početnost klesla pravděpodobně o více než 60 %. Jedná se o druh vázaný na otevřenou krajinu, na řídce zarostlé plochy s nízkým porostem. Bělořit je navíc limitován nedostatkem hnízdních příležitostí, neboť si hnízdo nestaví volně na zemi, ale v hromadách kamení, puklinách v zemi či dutinách vytvořených člověkem. V současné době hnízdí téměř výhradně v různých dobývacích prostorech a z běžné zemědělské krajiny plošně vymizel. Vzhledem k dramatickému poklesu hnízdní populace v ČR dnes většina párů bělořitů hnízdí v území povrchových hnědouhelných lomů Ústeckého a Karlovarského kraje. Populace v České republice čítá maximálně nižší stovky párů a je silně závislá na aktivní těžbě. Proto byla vytvořena metodika pro plánování efektivních podpůrných opatření pro tento druh. Návrhy opatření vychází z výsledků mnohaleté spolupráce s těžebními společnostmi a z detailní znalosti severočeské hnízdní populace bělořita šedého. Opatření jsou formulována tak, aby byla přímo využitelná v praxi hnědouhelných lomů, řada z navrhovaných opatření je ale použitelná i v malých těžebnách. Zároveň jsou navrhovaná opatření co možná nejekonomičtější a snaží se i o co možná nejmenší negativní dopady na ostatní druhy obývající těžební prostory.
