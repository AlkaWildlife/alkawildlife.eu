---
title: Mýval severní
published: true
permalink: /zajmove-druhy/myval-severni
image: /media/cdy00027myval_vm.jpg
description: >-
  Mýval severní patří k nově se vyskytujícím druhům savců naší fauny. Druh
  původně pochází ze Severní Ameriky a severní části Jižní Ameriky.
listed: true
position: 6
layout: two_columns_page
lang_alternatives:
  en_GB: {}
---
Mýval severní patří k nově se vyskytujícím druhům savců naší fauny. Druh původně pochází ze Severní Ameriky a severní části Jižní Ameriky. Do naší přírody se dostal z kožešinových farem nebo vlivem záměrného vypouštění. Jako nepůvodní druh se značnou reprodukční kapacitou se jak u nás, tak v celé Evropě rozšiřuje. Jedná se o všežravce obývajícího širokou škálu různých biotopů, místy s vazbou na mokřadní lokality.

# Popis

Středně velká medvídkovitá šelma s krátkým tělem, delším úzkým ocasem, hustou srstí a s nápadně pohyblivými prsty zvláště na předních končetinách. Má nevýrazné šedohnědé zbarvení a charakteristickou černobílou masku na hlavě a tmavě pruhovaný ocas (obvykle 7 pruhů). Pro mývala je typický i postoj s vyklenutými zády.
Bývá zaměňován s psíkem mývalovitým. 

Délka těla dosahuje velikosti 44–62 cm, délka ocasu je 19–36 cm, hmotnost se pohybuje v rozmezí 2,7–10 kg.

# Stopy a pobytové znaky

Jako dobře šplhající druh má mýval dlouhé drápy, jejichž otisk je znatelný na otisknuté stopě. Šlépěje předních tlapek jsou kratší než zadní. Stopa zadní nohy mývala vypadá jako otisk lidské nohy, jen menší.  Velikost zadní stopy je 7–9 x 6–7 cm.

![](/media/stopy_mýval.jpg)

# Prostředí

Mýval obývá celou řadu biotopů, preferuje blízkost potoků, řek, jezer a mokřadů. Z dostupných údajů od nás zatím nebylo možno klasifikovat preferenci tohoto druhu, nevyhýbá se ani vyšším polohám a byl zaznamenán i v urbanizovaném prostředí.

# Způsob života

Převažuje samotářský způsob života, i když jsou případy, kdy bylo pozorováno více jedinců pohromadě. Dobře šplhá po stromech. Ukrývá se v dutinách nebo ve skalách, obsazuje i opuštěné úkryty po lišce nebo jezevcovi, rád k odpočinku vyhledává i hnízda dravců. Páří se v zimě, doba březosti trvá okolo 63 dní a ve vrhu mívá 3–7 mláďat. Osamostatňují se zhruba po půl roce, v přírodě se dožívají 6–8 let, v zajetí až 17 let (Anděra & Horáček 2005, Anděra & Gaisler 2012). Jedná se o soumračného a nočního živočicha. V chladných oblastech Severní Ameriky byl u tohoto druhu zaznamenán nepravý zimní spánek, kdy je mýval schopen po dobu několika týdnů, až měsíců neopouštět noru. Přitom se mu nereguluje počet tepů nebo teplota jako u jiných savců se zimním spánkem a během tohoto období ztrácí až 50 % hmotnosti těla (Wilson & Mittermeier 2009). Své jméno mýval (v latině – „lotor“, tedy umývač) získal podle toho, že si potravu před konzumací rád namáčí nebo „umývá“. Podstata tohoto chování však není doposud objasněna, předpokládá se však, že si spíše než potravu umývá vlastní kůži na packách a zlepšuje tak funkci tamních receptorů (Wilson & Mittermeier 2009).







 

Foto: LexnGer

Potrava

Jedná se o potravního oportunistu se schopností se velice dobře přizpůsobovat aktuálním podmínkám. V jeho jídelníčku nalezneme různé typy rostlin a živočichů, často preduje snůšky ptáků, a to i vysoko v korunách stromů. Při hledání potravy využívá i velice dobře vytříbený čich a rovněž velice obratně zapojuje při dobývání potravy přední končetiny – například při krmení se v popelnicích (Wilson & Mittermeier 2009).
