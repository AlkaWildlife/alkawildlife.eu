---
title: Alka velká
published: true
permalink: /zajmove-druhy/alka-velka
image: /media/alka_obrazek.jpg
description: >-
  Alku velkou popsal přírodovědec Karl Linnaeus. Původně se vyskytovala na území
  Severního Atlantiku od Kanady přes Grónsko, Island až po Velkou Británii. Alka
  velká ale byla vyhubena.  Důvodem bylo nadměrný lov pro peří, maso a tuk.
  Vzhledem k nelétavosti se stávala lehkou obětí často zbytečného vybíjení.
listed: false
position: 1
layout: two_columns_page
---
Alku velkou (_Pinguinus impennis_) popsal v roce 1758 přírodovědec Karl Linnaeus. Původně se vyskytovala ve vzájemně izolovaných koloniích v obrovském území Severního Atlantiku od Kanady přes Grónsko, Island až po Velkou Británii. Ve známé historii hnízdily alky velké pouze na skalnatých ostrovech. Na přístupnějších hnízdištích byly pravděpodobně vyhubeny v ještě starší minulosti. Archeologické nálezy pochází i z evropského pobřeží od severního Ruska po Francii. Zimování bylo prokázáno ještě jižněji až na úrovni Španělska. 

Alka velká byla vyhubena kvůli nadměrnému lovu pro peří, maso a tuk. Vzhledem k nelétavosti se stávala lehkou obětí často zbytečného vybíjení. Vymírání ještě urychlila sběratelská touha. Čím vzácnější alky velké byly, tím větší byl zájem o vypreparované jedinci či vejce. Poslední prokazatelné pozorování hnízdícího páru pochází z roku 1844 z ostrovu Eldey u Islandu, kdy byly dva dospělí jedinci utlučeni holemi a vejce byla rozšlápnuta. Poslední žijící jedinec byl spatřen v roce 1852 u Newfoundlandu. Od té doby patří alka velká k vyhubeným živočichům a nadále se s ní můžete setkat pouze v muzeích nebo na ilustracích. Po celém světě se v muzeích zachovalo pouze 75 vajec, 24 kompletních vycpanin a 81 kožek. V Národním muzeu v Praze mají dvě alky velké – jednu dospělou a jedno odrostlé mládě. 

Na základě studií mitochondriální DNA, morfologie i biogeografie bylo potvrzeno, že alka velká byla blízce příbuzná dnes žijící alce malé a alkounovi malému. Dříve byla také řazena do rodu Alca, což se ovšem i přes blízkou příbuznost s alkou malou ukázalo jako neopodstatněné. 

Na výšku dosahovala alka velká 75-85 cm a vážila až 5 kg. Zakrnělá křídla dosahovala délky pouhých 17-20 cm a nejdelší pera dorůstala 10 cm. Alky velké byly výborní plavci. Pod hladinou jim k plavání a při pronásledování kořisti pomáhala i křídla. Dospělé alky velké byly rybožravé a živily se především rybami o velikosti 15-20 cm, mláďata se živila pravděpodobně planktonem. Alky velké kladly každoročně pouze jedno vejce, které leželo přímo na holé zemi. Vejce bylo žlutobílé o velikosti 12,4 cm. O mládě pečovali oba rodiče. 

S alkou velkou se dnes můžete setkat v názvu prestižního severoamerického ornitologického časopisu Auk (alka velká), který byl pojmenován na její počest . Odkazy na alku velkou naleznete i v několika povídkách, románech, písních a dokonce i v baletním představení. Živou alku velkou si však prohlédnout není kde.
