---
title: Tchoř stepní
published: true
permalink: /zajmove-druhy/tchor-stepni
image: /media/tchor_stepni_vs.jpg
description: >-
  Tchoř stepní, lasicovitá šelma stepní a zemědělské krajiny, je jedním z našich
  nejvzácnějších savců. 
listed: true
position: 12
layout: two_columns_page
lang_alternatives:
  en_GB:
    title: Steppe polecat
    permalink: /species-of-interest/steppe-polecate
---
Tchoř stepní (_Mustela eversmannii_) je jedním z našich nejvzácnějších savců. Druh u nás údajně hojný v 1. pol. 20 století je v současnosti považován za kriticky ohrožený, nicméně o jeho aktuálním rozšíření, biologii a ekologii víme skutečně jen velmi málo.

# Taxonomické zařazení

Tchoř stepní (_Mustela eversmannii_), neboli tchoř světlý, tchoř plavý či také tchoř Eversmannův, je šelma z čeledi lasicovitých. Původně řazen jako jeden druh s tchořem tmavým (_Mustela putorius_, Pocock, 1936), v současnosti je považován za samostatný druh (Mitchell-Jones et al. 1999, Heptner et al. 2002), blízce příbuzný tchoři tmavému a norku evropskému. 

# Popis

Tchoř stepní je velikostí (0,7 – 2 kg, délka těla 29-56 cm, délka ocasu 7-18 cm) srovnatelný s tchořem tmavým, liší se od něj nicméně výrazně světlejším zbarvením. Většinu těla kryje srst světlé žluté, žlutohnědé nebo šedé barvy, nohy, hruď a konec ocasu jsou tmavé. Obličejová kresba je méně výrazná než u tchoře tmavého, u starších jedinců pak může zcela zmizet a být nahrazena bílostříbrnou srstí. Samice jsou výrazně menší než samci.

<iframe width="560" height="315" src="https://youtu.be/XsQLWr8dz-4?si=kau1dpVRoqbIsgdn" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>



# Biologie a ekologie druhu

Tchoř stepní obývá převážně otevřené biotopy stepí a polopouští s malým množstvím stromové vegetace. Vyskytuje se na loukách a pastvinách, neobdělávaných polích a mezích, rád využívá také rokle a opuštěné lomy.

Jedná se o druh se soumračnou až noční aktivitou. Samice jsou častěji viděny, jak loví i v průběhu dne. Tchoř stepní se živí především většími stepními hlodavci, jakými jsou sysli, křečci a pišťuchy, jejichž nory také obývá. Chová se poměrně oportunisticky a loví potravu, která je momentálně nejhojnější a nejdostupnější, se zohledněním její velikosti.

Tchoř stepní si neudržuje stálý domovský okrsek. V místech s vysokou koncentrací potravy vytváří kolonie s relativně vysokou hustotou jedinců, kteří však nemají definovaná teritoria. Páří se na jaře zhruba od března do června, březost trvá cca 40 dní. Samice kojí mláďata 1,5 měsíce a po dobu kojení má vybudovanou vlastní noru. Mláďata žijí s matkou ve společné noře zhruba 2,5 měsíce. Pohlavní dospělosti dosahují ve věku 10 měsíců, nicméně plně vyvinutí jsou tchoři stepní až ve věku 2 let.

# Rozšíření

Areál tchoře stepního se rozkládá od střední Evropy (Česká republika je na západní hranici rozšíření druhu) přes východní Evropu, Rusko, střední Asii až do Mongolska a severozápadní Číny. Centrum rozšíření druhu leží na východě Ruska.

# Výskyt v ČR

V České republice je výskyt tchoře stepního znám pouze z nejteplejších oblastí nížin Čech a Moravy. V letech 1960 - 2003 byl druh zaznamenán v 55 mapovacích čtvercích (Červený et al. 2006). Vzhledem k možné záměně druhu s tchořem tmavým nebo fretkou, je však třeba řadu údajů o výskytu druhu považovat pouze za velmi pravděpodobná, nicméně neověřená pozorování. V současnosti je výskyt velmi nejasný, ročně jsou získány 1 až 2 doložené záznamy z jižní či střední Moravy, většinou se jedná o zvířata uhynulá na silnicích. 

# Více ke čtení

Více si můžete přečíst v těchto [našich publikacích](/publications#category=tcho%C5%99-stepn%C3%AD).

[Identifikace tchoře stepního (pdf)](</media/Identifikace tchoře stepního.pdf>)
