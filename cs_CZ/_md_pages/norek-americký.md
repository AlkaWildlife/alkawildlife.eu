---
title: Norek americký
published: true
permalink: /zajmove-druhy/norek-americky
image: /media/norek-americký.jpg
description: >-
  Norek americký patří k nově se šířícím druhům savců naší fauny. Jako nepůvodní
  severoamerický druh se značnou reprodukční kapacitou se rozšiřuje v návaznosti
  na farmové chovy těchto významných kožešinových zvířat.
listed: true
position: 5
layout: two_columns_page
lang_alternatives:
  en_GB: {}
---
# Popis

Norek je lasicovitá šelma vyznačující se středně dlouhým až protáhlým tělem, zploštělou hlavou se špičatým čumákem a kratšími vousy a dlouhým ocasem. Chodidla jsou opatřena krátkou plovací blanou nedosahující na konec prstů. Normální zbarvení norka amerického je tmavohnědé až červenohnědé, pouze na spodním rtu a na bradě bílé. Různě velké světlé skvrny se objevují i na hrdle, hrudi, břiše i ve slabinách a umožňují tak individuální rozpoznání jedinců. V přírodě se nicméně vyskytují také jednici různých barev (např. stříbřitě modrá, světle šedý, či béžový odstín), což je výsledkem šlechtění norků na farmách (chová se téměř v 60 různých barevných formách). V oblasti původního areálu druhu – v Severní Americe – bývá odlišováno až 15 poddruhů (Wilson & Mittermeier 2009).

Délka těla se pohybuje v rozmezí 35–55 cm, váha 0,4–1,5 kg, maximálně 2 kg. Samci bývají v dospělosti větší a těžší než samice, obecně bývají o 10 % delší a až o 100 % těžší (Wilson & Mittermeier 2009). 

# Stopy a pobytové znaky

Stopa norka je jako u všech lasicovitých pětiprstá, někdy se ale první prst neotiskuje. Velikost 2–3 cm, otisky prstových bříšek jsou od sebe poměrně vzdálené, s krátkými ale tlustými drápy. Výrazným znakem stopy norka je otisk přední nohy - prstové polštářky míří do stran a vytváří tak hvězdičku. 

Trus norků je podobný vydřímu trusu, je však v průměru užší (0,5–1 cm), zapáchá norkem. Nepravidelně norci vytváří latríny, kde se mohou nacházet desítky kusů trusu. Na rozdíl od vydry, ale norek nijak výrazně neznačkuje a jeho trus je tedy velmi těžké najít. 

![stopy norka amerického](/media/snimek-062a.jpg)

# Prostředí

Norek je vázán na různé vodní ekosystémy (řeky, jezera, mořské pobřeží), ideálním prostředím jsou pro něj mělké pomalu tekoucí eutrofizované vody, obývat mohou ale v závislosti na potravní nabídce i rychle tekoucí oligotrofní vody.

# Způsob života

Norek americký žije samotářsky, jen v období rozmnožování (konec zimy a začátek jara) samci vyhledávají samice pro páření. Norek má indukovanou ovulaci, ke které dochází 48 hodin po páření. Délka březosti se pohybuje v rozmezí 33–80 dní. Příčinou velkého rozptylu délky březosti je odložená implantace, kdy oplozené vajíčko zastavuje svůj vývoj a zůstává inaktivní až do doby, kdy dojde k jeho implantaci v děloze. O mláďata, jichž bývá ve vrhu nejčastěji pět, se stará výhradně samice.

Domovské okrsky jedinců stejného pohlaví se obvykle nepřekrývají a vzhledem k velikosti norka dosahují zvláště u samců poměrně velikých hodnot (u samců 10 až 50 km2), u samic několikanásobně méně, okolo 2 km2). V době rozmnožování podnikají dospělí samci dlouhé cesty s cílem najít samice pro páření a v tuto dobu se nedrží jen ve svém domovském okrsku. 

Porovnání aktivních a neaktivních lokací v průběhu dne ukazuje, že samci jsou aktivní převážně v noci a za soumraku a jejich aktivita ve dne je minimální. Naopak rozložení aktivity samic je v průběhu dne rovnoměrné. 

# Potrava

Norek patří mezi potravní oportunisty. V jeho potravě se vyskytují jak bezobratlí, tak všechny skupiny obratlovců, vodní i suchozemští. 

# Rozšíření

Původním domovem norka amerického je Severní Amerika. Do Evropy byli první norci přivezeni v dvacátých letech dvacátého století. Od této doby lze také datovat první nálezy volně žijících zvířat tohoto druhu v Evropě. V současné době nacházíme populace norků na území všech států západní Evropy, ale i na území Skandinávie, Ruska, Běloruska a Polska. Kromě Evropy byl introdukován také v Číně a Japonsku. 

Norek americký patří k nově se šířícím druhům fauny savců v Evropě. Jako nepůvodní druh se značnou reprodukční kapacitou se jak u nás, tak v celé Evropě rozšiřuje v návaznosti na farmové chovy těchto významných kožešinových zvířat.

# Výskyt v ČR

Rovněž u nás se začal norek americký chovat na farmách jako kožešinové zvíře v 20.-30. letech minulého století. Záhy poté se objevují ojedinělé zprávy o jeho výskytu ve volné přírodě. Populace divokých norků se pochopitelně tvořily v blízkosti těchto farem, odkud se šířily do okolí. První ucelené zprávy o výskytu norka amerického na našem území pocházejí z 60. let minulého století (Anděra & Hanzal 1996). Během 80. let minulého století se vytvořilo několik prosperujících populací v blízkosti tradičních oblastí s chovem norků: východní Polabí, Berounsko a Plzeňsko, střední Povltaví a Poohří (Anděra & Gaisler 2012). Další obrat v jeho šíření nastal počátkem 90. let, kdy farmy začaly zanikat a mnohdy docházelo k hromadnému vypouštění chovaných norků. Byly zaznamenány i případy, kdy byli norci násilně vypouštěni ochránci práv zvířat. Průzkumy k roku 2008 potvrzující výskyt z 35,2 % území (Červený J., Daniszová K. & Anděra M. 2008), k roku 2012 je výskyt uváděn ze 47,9 % území (Anděra & Gaisler 2012).

# Status a ochrana

Jako zavlečený druh představuje norek potenciální nebezpečí pro původní faunu drobných a středních obratlovců Evropy. V řadě studií byl zkoumán vztah norka k potenciálním konkurentům a kořisti. Norek americký představuje zásadní problém pro kriticky ohroženého norka evropského (_Mustela lutreola_), má také vliv na populace tchoře tmavého (_Mustela putorius_). Jako potravní oportunista ovlivňuje také řadu druhů své kořisti, např. hryzce vodního (_Arvicola terrestris_) a řadu vodních ptáků, u nás např. ptáky hnízdící na ostrovech  - rybáky a racky; z našeho území je také uváděn velmi negativní vliv na raka kamenáče (_Austropotamobius torrentium_) a užovku podplamatou (_Natrix tessellata_).

Řešení problematiky invazních druhů je v posledních letech věnována zvýšená pozornost na úrovni Evropské unie (zejména Nařízení Evropského parlamentu a rady o prevenci a regulaci zavlékání či vysazování a šíření invazivních nepůvodních druhů a Seznam invazních nepůvodních druhů s významným dopadem na Unii). V návaznosti na legislativu EU dochází k úpravám také české legislativy. Norek americký v současnosti není na „unijním seznamu“, je ale na Seznamu prioritních invazních druhů pro ČR v „černém seznamu“ (viz Ochrana přírody 2/2016). U nás byl navíc schválen zákaz chovu zvířat výhradně nebo převážně za účelem získání kožešin a všechny chovy byly zrušeny do 31. 1. 2019. Díky těmto změnám je možné uvažovat v ČR i o rozsáhlejších projektech eradikace. I tak ale bude stále nutné počítat s imigrací ze sousedních zemí (zejména Polsko a Německo), a to v závislosti na případných programech managementu v těchto zemích. Podle myslivecké legislativy patří norek americký k druhům zavlečeným a v přírodě nežádoucím, které lze za určitých podmínek usmrcovat – tato činnost je v kompetenci myslivecké stráže a mysliveckého hospodáře. 

# Literatura

Více si můžete přečíst v těchto [našich publikacích](/publications#category=norek).
