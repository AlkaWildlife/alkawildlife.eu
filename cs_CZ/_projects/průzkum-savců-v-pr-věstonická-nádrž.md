---
title: Průzkum savců v PR Věstonická nádrž
published: true
funding: Jihomoravský kraj
from: 2009-01
to: 2009-12
contacts:
  - name: Lukáš Poledník
species: savci
area: přírodní rezervace Věstonická nádrž (Jihomoravský kraj)
tags:
  - savci obecně
  - výzkum
countries:
  - CZ
description: >-
  průzkum savců v Přírodní rezervaci Věstonická nádrž se zaměřením na
  potenciální predátory ptáků
---
# Cíl projektu

Hlavním cílem průzkumu bylo zjistit ty druhy savců, které mohou predovat hnízda na zemi hnízdících ptáků, a to zejména v ptačích koloniích na ostrovech. Savčí predátoři mohou mít významný vliv na populaci hnízdících ptáků v koloniích, resp. na úspěšnost hnízdění za předpokladu, že:

1. na daných ostrovech se vyskytuje stabilní populace savčích predátorů, která se v hnízdní době živí predací hnízd,
2. savčí predátoři jsou schopni se mezi ostrovy, případně mezi ostrovy a pevninou přesouvat a v době hnízdění ptáků se k tomuto dočasnému zdroji potravy dostat.

![Pohled na Věstonickou nádrž, střední nádrž díla Nové mlýny](/media/_igp3869.jpg "Věstonická nádrž")

# Výsledky – souhrn

V PR Věstonická nádrž proběhl v období říjen – listopad 2009 monitoring vybraných druhů savců s možným vlivem na populace hnízdících ptáků. Monitoring proběhl na 18 monitorovacích raftech (573 – 719 raftonocí) a prostřednictvím sedmi fotopastí (max. 175 pasťonocí), jako doplňující metody bylo použito sledování pobytových znaků a náhodná pozorování. Z šelem se ve zkoumané oblasti vyskytují čtyři druhy: vydra říční (_Lutra lutra_), kuna skalní (_Martes foina_), tchoř tmavý (_Mustela putorius_) a mýval severní (_Procyon lotor_). Jelikož vydra říční je specializovaná na lov ryb, je její možný vliv na populaci ptáků zanedbatelný. Naopak tchoř tmavý, mýval severní a kuna skalní jsou druhy, u kterých vejce vodních ptáků mohou tvořit významnou složku jejich potravy. A v případě dostupnosti mohou významně ovlivnit úspěšnost hnízdění ptačích kolonií. Jelikož se kolonie nacházejí na poměrně izolovaných a malých ostrovech, k predaci pravděpodobně nebude docházet. Výjimkou je Kostelní ostrov, kde v současnosti žije trvale kuna (nebo kuny). V případě, že by tento ostrov byl opětovně osídlen koloniemi ptáků, můžou mít kuny na úspěšnost hnízdění na ostrově zásadní vliv. Další druhy vyskytující se v České republice, které by mohly predovat hnízda vodních ptáků na ostrovech a jsou dobrými plavci, jsou norek americký (_Neovison vison_) a potkan obecný (_Rattus norvegicus_). Průzkumem nebyli zjištěni. Oba tyto druhy jsou monitorovacími rafty velmi účinně zachycovány, proto se tu pravděpodobně trvale nevyskytují.

# Výstupy projektu

[Čamlík, Poledníková, Poledník (2015) Populace savců na ostrovech přírodní rezervace Věstonická nádrž, jižní Morava. Lynx, n.s. 46: 5-17.](/media/005_017_Camlik.pdf)
