---
title: Ochrana ptáků vázaných na prostředí hnědouhelných dolů
published: true
subtitle: "Efektivní ochrana druhů vázaných na raná stádia sukcese formou optimalizace managementu hnědouhelných těžebních oblastí: příklad lindušky úhorní a\_bělořita šedého"
registration_no: TA04021269
funding: |-
  Technologická agentura ČR (TAČR)

  ![](/media/tačr_320.jpg)

  ![](/media/alfa_320.jpg)
from: 2014-01
to: 2017-01
partners: Vršanská uhelná a.s.
contacts:
  - name: Václav Beran
    role: vedoucí projektu
species: 'linduška úhorní, bělořit šedý'
tags:
  - linduška úhorní
  - bělořit šedý
  - výzkum
countries:
  - CZ
description: "Cílem projektu byl detailní průzkum populací lindušky úhorní, bělořita\nšedého a\_strnada zahradního v\_povrchových hnědouhelných lomech\nPodkrušnohorské pánve a\_zjištění biotopových nároků lindušky úhorní\na\_bělořita šedého."
---
# Cíle projektu

Cílem projektu byl detailní průzkum populací lindušky úhorní, bělořita
šedého a strnada zahradního v povrchových hnědouhelných lomech
Podkrušnohorské pánve a zjištění biotopových nároků lindušky úhorní
a bělořita šedého. Na základě těchto nových znalostí byly připraveny
efektivní a v praxi realizovatelné metodiky a odborné mapy pro plánování
účinných managementových opatření pro orgány ochrany přírody, báňský
úřad a těžební společnosti.

Dalšími cíli projektu bylo: 1) zvýšení povědomí odpovědných pracovníků
těžebních společností o potřebách druhů společenstev v rané fázi
sukcese, o jejich významu v naší přírodě a o tom, že lze relativně
snadno a levně realizovat managementová opatření pro podporu těchto
společenstev a populací jednotlivých druhů a tím dosáhnout výrazného
zvýšení biodiverzity v těžbou narušené krajině, 2) poskytnutí souhrnných
dat o lokálních populacích lindušky úhorní, bělořita šedého a strnada
zahradního místně příslušnému orgánu ochrany přírody (tedy krajskému
úřadu Ústeckého kraje) pro účel ochrany těchto druhů a 3) odborné
publikace a prezentace na konferencích.

![](/media/dscf5415_900.jpg "linduška úhorní (autor: Michal Porteš)")

# Popis projektu

Díky dlouhodobé úzké spolupráci se společností
Vršanská uhelná a.s. se nám podařilo připravit projekt, v rámci kterého
se nabízí unikátní možnost vytvořit jakousi „terénní laboratoř“:
regulovat podmínky a sledovat jejich vliv na početnost a výskyt
ohrožených druhů na více než 100 ha v extrémních podmínkách
hnědouhelných výsypek. Cílové druhy – linduška úhorní a bělořit šedý
jsou silně ohrožené a vzácné. Jejich výzkum a uvedení získaných poznatků
do praxe má velký význam pro ochranu těchto druhů a jejich typického
životního prostředí.  

![](/media/img_1901_900.jpg)

Tyto druhy, vázané na specifický typ prostředí, se vlivem plošných změn
ve využívání krajiny staly vzácnými a jejich přežívání je zásadně či
úplně závislé na raných sukcesních stádiích (s velmi nízkou pokryvností
vegetace) člověkem zásadně upraveného prostředí. Největší populace
těchto druhů ve střední Evropě se nachází právě v prostředí aktivních,
či v nedávné době rekultivovaných, hnědouhelných povrchových dolů
a závisí na vhodném managementu tohoto prostředí. Výsledky tohoto
projektu by měly v budoucnosti pomoci zvýšit pozitivní vliv těžby na
cílové druhy a měly by pomoci vytvořit optimální plochy jak ve vlastních
těžebních oblastech tak na nově rekultivovaných plochách. Jakožto
hmyzožraví pěvci na vrcholu potravního řetězce zároveň tyto druhy
zastřešují celou ekocenózu druhů vázaných na prostředí raného stádia
sukcese. Navržené metodiky a opatření budou mít z tohoto důvodu
pozitivní vliv na celý tento vzácný ekosystém.  Hlavní myšlenkou
projektu je tedy detailní analýza vnějších faktorů ovlivňujících výskyt
a hustoty populací lindušky úhorní a bělořita šedého, testování
managementu krajiny zacíleného na vytvoření nového vhodného prostředí
úpravou biotopů pro tyto druhy a lepší využití různých rekultivačních
postupů těžbou narušeného prostředí při minimalizaci nákladů těžebních
společností.

# Výstupy projektu

[Certifikovaná metodika pro plánování managementových
 opatření a vytváření vhodných biotopů pro lindušku úhorní
 v aktivních těžebních oblastech](/media/Certifikovana_metodika_belorit_fin.pdf)

[Certifikovaná metodika pro plánování managementových
 opatření a vytváření vhodných biotopů pro bělořita šedého
 v aktivních těžebních oblastech](/media/Certifikovana_metodika_belorit_fin.pdf)
