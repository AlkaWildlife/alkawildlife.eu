---
title: Konečně propustky pro vydry na Nových mlýnech
published: true
image: /media/imag0120vydra_05.jpg
listing_thumbnail: /media/imag0120vydra_05_274.jpg
description: >
  Nejnebezpečnější úsek silnice pro vydry v ČR byl upraven. Zvířata mohou na
  Nových Mlýnech procházet pod silnicí.
date: '2021-08-15'
lang_alternatives:
  en_GB:
    permalink: en.alkawildlife.eu
    title: Culverts for otters on Nove mlyny dam
category: news
layout: news
---
Hlavními ohrožujícími faktory vyder v ČR je provoz na silnicích, nelegální lov a degradace jejího prostředí. Na silnicích hynou ročně desítky vyder. **Jedním z nejhorších míst v rámci celé České republiky byla pro tento druh hráz mezi horní a střední nádrží vodního díla Nové Mlýny.** Jednoznačně zde hyne nejvíce vyder.

**Proč je hráz horní nádrže tak nebezpečná pro vydry?** Je to hned několik důvodů, které se sešly: 

* Hlavním důvodem je, že hráz není možné jinak překonat než přes silnici. Přepad vody je pro zvířata neprůchozí a žádný speciální průchod zde nebyl nikdy zbudován. Všechna nelétající zvířata, která putují mezi horní a střední nádrží musí přes silnici. 
* Dalším důvodem je množství aut a jejich rychlost. Po hrázi nádrže vede silnice I. třídy spojující Brno a Vídeň číslo I/52, každou hodinu zde v průměru projede 1000 aut. Celá hráz je dvoukilometrová rovina, a tak zde auta jedou nejvyšší možnou rychlostí. 
* Samotné nádrže jsou vhodné prostředí pro vydry, nachází se zde velké množství ryb, mnoho potenciálních úkrytů. 
* Prostřední hráz přímo sousedí s evropsky významnou lokalitou Mušovský luh, kde je předmětem ochrany vydra říční. Silnice tedy přímo protíná významné prostředí pro vydry, přes hráz proto pravidelně přebíhají jedinci, kteří zde mají své teritorium. 
* Zároveň se do nádrží vodního díla stékají hned tři velké řeky: Dyje, Svratka a Jihlava, jedná se tedy o poměrně významnou křižovatku migračních koridorů.

Jak uvedl náměstek hejtmana Lukáš Dubec, v jehož gesci je oblast životního prostředí, Jihomoravský kraj se při výstavbě související cyklostezky rozhodl myslet nejen na bezpečnost cyklistů ale i zvířat. **Součástí stavby jsou tak tři suché „propustky“ (tunely pod silnicí), které zvířatům umožňují projít bezpečně z jedné nádrže na druhou.** „_Propustky byly vytvořeny tři, jeden větší na jižním konci hráze, dva menší v její střední části v sousedství mostu nad přepadem vody z horní do střední nádrže. Budování suchých tunelů pod silnicí je v dnešní době standardním způsobem snižování úhynu zvířat na silnicích. Daný případ je však unikátní tím, že živočichové jsou k propustkům naváděni pomocí kolmé betonové stěny, která vede podél celé cyklostezky,_“ uvádí podrobnosti náměstek hejtmana Lukáš Dubec. 

Jak dále dodává, kontrolou propustků a instalací fotopastí bylo již po několika týdnech zjištěno, že tato **investice nebyla zbytečná**. „_Propustky jsou vydrami často využívány. Ale našli si je i další živočichové, například kuny, ježci, lišky, včetně těch, kteří do naší přírody tak úplně nepatří – kočky domácí, nutrie, norek americký. A propustek překvapivě posloužil i ptákům, prošla jím kachna divoká s mláďaty,_“ popisuje účinnost zvířecích podchodů Lukáš Dubec.

_Již týdny po vybudování propustků zvířata cestu našla a využívají ji (autor: ALKA Wildlife)_

<iframe width="560" height="315" src="https://www.youtube.com/embed//mcIuBSLqjAI" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

<br/>

Vzhledem ke specifikům popsaného území i jedinečnosti řešení budou ochranáři účinnost opatření i nadále sledovat. Zároveň vznikne statistika, která vyhodnotí úhyn živočichů na silnici I/52 v daném úseku a srovnána s výsledky z roku 2019, tj. před vybudováním cyklostezky. 

Při přípravě popsaných opatření i jejich sledování přitom Jihomoravský kraj dlouhodobě spolupracuje s odborníky z [ALKA Wildlife (Lidéřovice)](https://www.alkawildlife.eu/) a společnosti [Ekopontis (Brno)](https://www.ekopontis.cz/).

_Na silnici I/52 protínající vodní dílo Nové mlýny projede více než 1000 aut za hodinu (autor: ALKA Wildlife)._

![](/media/dscn4280.jpg)

_Jedna z mnoha uhynulých vyder na hrázi horní nádrže v.d. Nové mlýny (autor: A. Kranz)_

![](/media/p5310054-l.jpg)

_Budování jednoho ze tří propustků pod silnicí I/52 na hrázi horní nádrže v.d. Nové mlýny (autor: Jihomoravský kraj)_

![](/media/c6e118eda940a5856cf3db6f5961021c.jpg)

_Budování jednoho ze tří propustků pod silnicí I/52 na hrázi horní nádrže v.d. Nové mlýny (autor: ALKA Wildlife)_

![](/media/dscn4273.jpg)

_Jeden ze tří nových propustků pod silnicí I/52 na hrázi horní nádrže v.d. Nové mlýny (autor: ALKA Wildlife)_

![](/media/dscn4306.jpg)

_Stěna podél cyklostezky slouží k navedení zvířat do propustků. Jedná se o unikátní řešení, proto bude potřeba sledovat jeho funkčnost. (autor: ALKA Wildlife)_

![](/media/dscn4260.jpg)
