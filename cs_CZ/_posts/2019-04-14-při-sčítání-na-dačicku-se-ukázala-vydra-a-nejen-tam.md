---
title: Při sčítání na Dačicku se ukázala vydra a nejen tam
published: true
image: /media/p1120644_v_610.jpg
listing_thumbnail: /media/p1120644_v_274.jpg
description: >-
  Z několika míst v republice dostáváme zprávy o tom, že lidé pozorují ve dne
  „ochočenou“ vydru. Vydry ale nejsou „ochočené“, jen mají nedostatek potravy. 
date: '2017-02-05'
lang_alternatives:
  en_GB: {}
category: news
layout: news
---
Stopujeme dál. Ladovská zima nám dovoluje pokračovat, a tak jsme se tentokrát podívali do tradiční stopovací oblasti, na Dačicko. 

Dačicko se nachází na jižním konci Českomoravské vrchoviny. Jedná se o horní povodí Moravské Dyje, kraj plný drobných rybníků. Rybníky jsou tady také hlavním prostředím pro vydry. Při letošních mrazech jsme byli zvědaví, jak si vydry poradí s opravdu tvrdým ledem a kde vlastně najdou nějaký zdroj potravy.

![Zasněžená krajina](/media/img_7771_610.jpg "Dačicko pod sněhem")

Z několika míst v republice dostáváme zprávy o tom, že lidé pozorují ve dne „ochočenou“ vydru. Vydry ale nejsou „ochočené“. Opravdu tuhé mrazy letos omezily přístup k rybám na minimum, a tak se s tím jednotlivé vydry (ale i mnoho druhů vodních ptáků) musí nějak vypořádat. Některé vydry situaci řeší tak, že najdou zdroj potravy přímo ve vesnici/městě, kde teplejší voda z kanalizace ponechává na potoku, řece či rybníce otevřený přístup pod led. Vydra, která tento zdroj najde, se jej pak drží, dokud může, i ve dne, nic jiného jim nezbývá. Pokud tedy na takovou vydru narazíte, užijte si pohled na to krásné zvíře, jak ladně se pohybuje, ale s ohledem na to, že nejde o atrakci, ale o zvíře, které je v nouzi a vyplašené. A s respektem, aby nedošlo na kontakt – je to šelma s ostrými zuby a v krizi se určitě bude bránit. Potyčka se psem může skončit velmi rychle velmi špatně.

![Vydra pod mostem](/media/vydra1_610.jpg "Vydra pod mostem, autor Jan Schwedler")

_jedna z fotografií od veřejnosti, autor: Jan Schwedler_

A jak tedy dopadlo naše stopování? Kolega Gašpar Čamlík taky potkal jedno zvíře aktivní ve dne a nafotil pro Vás fotky a video. Stopování ukázalo, že vydry svůj domov znají dobře a dokáží si najít místa, kde i při největších mrazech zůstala skulina pod led a tedy přístup k potravě. Vyder jsme v kvadrátu 10 x 10 km našli 12 dospělých, z toho 3 byly samice s mláďaty. Ve stopovací oblasti sledujeme vydry dlouhodobě, a tak můžeme výsledky porovnat v čase. Dle tohoto srovnání, je situace v této oblasti dlouhodobě stabilní.

![Stopní dráhy vydří rodiny, samice se dvěma mláďaty](/media/img_7323_610.jpg "Stopní dráhy vydří rodiny, samice se dvěma mláďaty")

_Stopní dráha vydří rodiny, samice se dvěma mláďaty_

Sčítání vyder je prováděno v rámci projektu [Realizace vybraných opatření Programu péče pro vydru říční v ČR](/projects/realizace-opatření-pro-vydru-říční-v-čr).
 Podpořeno grantem z Islandu, Lichtenštejnska a Norska.
 Tato akce byla realizována za finanční podpory EHP fondů 2009-2014 a Ministerstva životního prostředí. Za její obsah je výhradně odpovědná ALKA Wildlife,o.p.s. a nelze ji v žádném případě považovat za názor donora nebo Ministerstva životního prostředí.

![](/media/loga_mgs_stojato_mm.jpg)
