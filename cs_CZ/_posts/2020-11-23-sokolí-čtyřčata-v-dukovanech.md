---
title: Sokolí čtyřčata v Dukovanech
published: true
image: /media/p5120008_620.jpg
listing_thumbnail: /media/p5120008_274.jpg
description: Letos zahnízdili sokoli v budce na komíně jaderné elektrárny Dukovany
date: '2020-11-23'
lang_alternatives:
  en_GB:
    permalink: 'https://en.alkawildlife.eu/'
    title: Falcons on Dukovany power plant
category: news
layout: news
---
Letos poprvé zahnízdili sokoli stěhovaví v instalované budce na komíně jaderné elektrárny Dukovany. Ač zde hnízdil mladý pár, úspěšně vychovali hned čtyři mláďata. Dukovanští je pojmenovali Pankrác, Servác, Bonifác a Žofie. 

Sokol stěhovavý je kriticky ohroženým druhem, ale v posledních letech se populaci sokolů na území ČR daří a populace roste, mimo jiné i kvůli dobré spolupráci ochrany přírody a soukromých firem – do instalace budek se zapojují velké firmy jako ČEZ, Unipetrol, ale i různé menší teplárny. Sokoli totiž hnízdí ve výškách nad 100 m, a tak jednou z možných alternativ v dnešní době jsou vysoké komíny. Energetici v Dukovanech se před třemi lety rozhodli využít výšku ventilačních komínů jaderné elektrárny a na každý umístili jednu budku k zahnízdění. Výsledkem je, že po letech se sokoli vrátili také do kraje Vysočina, odkud v minulosti úplně vymizeli. 

_Samice sokola stěhovavého krmí mláďata_

![Samice sokola krmí mláďata](/media/img_1341_v.jpg "Samice sokola krmí mláďata")

_Vzácný okamžik - na hnízdo přiletěl pomoci i samec_

![Oba rodiče na hnízdě](/media/img_1121_par_krmi_spolecne.jpg "Oba rodiče na hnízdě")

_Přes noc samice mláďata zahřívá_

![](/media/img_0207.jpg)

Skupina ČEZ podporuje hnízdění sokolů stěhovavých dlouhodobě ve svých elektrárnách Tušimice, Ledvice, Počerady, Prunéřov, Mělník, Trmice a nyní i v jaderných elektrárnách Dukovany a Temelín, kde sokolí páry zahnízdily úplně poprvé. Celkem v průběhu 9 let z elektrárenských hnízd ČEZ vzlétlo 84 mladých sokolů.

Monitoring populace sokola stěhovavého na průmyslových stavbách ČR je realizován s podporou Ministerstva životního prostředí , nemusí vyjadřovat stanoviska MŽP.



Jak šel život na hnízdě si můžete prohlédnout ve fotogalerii.
