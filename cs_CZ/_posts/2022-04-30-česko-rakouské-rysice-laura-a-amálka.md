---
title: Česko-rakouské rysice Laura a Amálka
published: true
image: /media/lynx_laura.png
listing_thumbnail: /media/lynx_laura_274.png
description: Projekt RysLuchs umožnil pohled do života česko-rakouských rysů
date: '2022-04-27'
logoset: FMP
lang_alternatives:
  en_GB:
    permalink: 'https://en.alkawildlife.eu'
    title: Lynxes Amalka and Laura
category: news
layout: news
---
27.4.2022 Společná tisková zpráva ALKA Wildlife a Grünes Herz Europas 

**Projekt RysLuchs umožnil unikátní pohled do života česko-rakouských rysů**

- - -

- - -

**Rys ostrovid (Lynx lynx) je vzácným obyvatelem našich lesů. Tato největší evropská kočkovitá šelma je silně ohroženým druhem, chráněným jak v České republice, tak v Rakousku. Takzvaná česko-bavorsko-rakouská rysí populace, která obývá Šumavu a její podhůří, je jednou z nejvýznamnějších ve střední Evropě a čítá více jak 130 rysů starších jednoho roku.** 

Oblast česko-rakouského Pošumaví, která se táhne od Lipna až do Novohradských hor, je pak rysy velice využívaná. Zelený pás podél bývalé železné opony totiž poskytuje rysům ty nejlepší podmínky pro život – hluboké lesy s dostatkem skalních úkrytů, kde mohou rysové odpočívat a vyvést svá koťata. 

Projekt [RysLuchs](/projects/rys-ostrovid-perla-česko-rakouského-pohraničí) umožnil nahlédnout na jeden rok do života rysů v česko-rakouském pohraničí. Pomocí fotopastí umístěných v lese jsme tak mohli sledovat osudy jednotlivých rysů.

Thomas Engleder z rakouské organizace Grünes Herz Europas vypráví „_Zcela unikátní je příběh mladé rysice Amálky. Ta se narodila v roce 2017 jako jedno ze tří koťat rysice Agáty z Českokrumlovska. Stejně jako její sourozenci, Arnošt a Adéla, se Amálka osamostatnila zhruba v jednom roce života a opustila domovský okrsek své matky. Nějakou dobu se pak pohybovala podél česko-rakouské hranice, od Horního Dvořiště až po Lipensko. V prosinci 2018 jí ale zranilo auto na silnici u obce Studánky. Protože od autonehody utekla a nemohla být ošetřena, měli jsme velké obavy, zda přežije_.“

![](/media/lynx_amalka.png)

_Rysice Amálka_

Tereza Mináriková za českou organizaci ALKA Wildlife k tomu dodává „_Když jsme v létě 2021 v rámci projektu RysLuchs zjistili, že se Amálka trvale usídlila na Vyšebrodsku a že dokonce vodí jedno kotě, měli jsme velkou radost. Vypadá to, že nemá žádné trvalé zranění a svoje kotě byla schopna dochovat až do jednoho roku věku, kdy dosáhlo samostatnosti._“

![](/media/lynx_amalka-_a_kote.png)

_Rysice Amálka se svým kotětem_

Každý rok je takto zdokumentováno několik rysích rodin, obývajících přímo území česko-rakouské hranice. Ale i rysi, kteří se nenarodili přímo v pohraničním pásu, putují z jedné země do druhé a stávají se tak „česko-rakouskými“.

„_Příkladem je mladá rysice Laura, dcera rakouské kočky Eos z roku 2020. Ta přišla do novohradských hor v létě 2021 z jihu, z oblasti rakouského Weinsberského lesa. Naopak, kotě české kočky Anny z roku 2019, šlo úplně opačným směrem – a to z českého rožmberska na jih až téměř k Dunaji. Případů rysů, kteří se přesouvají mezi Českou republikou a Rakouskem, a to i na poměrně velké vzdálenosti, je ale v posledních letech celá řada – například kocouři Luděk, Duvera nebo Plavec byli známí cestovatelé_“ uvádí Engleder. 

![](/media/lynx_anna_juv_19.png)

_Mládě kočky Anny_

![](/media/lynx_anna_juv_19_map.png)

_Směr putování mláděte kočky Anny_

![](/media/lynx_laura.png)

_Rysice Laura_

![](/media/lynx_laura_map.png)

_Směr putování rysice Laury_

__

„_Tato zjištění jen potvrzují naše dlouhodobé přesvědčení, že se na Šumavě a v Pošumaví jedná o jednu kontinuální mezinárodní populaci rysů a že divoká zvířata vůbec nevnímají administrativní hranice států. Je proto důležité pokračovat v mezinárodní spolupráci na ochraně šumavských rysů a chránit území, která využívají k rozmnožování, ale i migrační koridory, kterými putují mezi jednotlivými oblastmi. Jsme rádi, že i projekt RysLuchs přispěl novým poznáním v této oblasti._ “ uzavírá Mináriková.
