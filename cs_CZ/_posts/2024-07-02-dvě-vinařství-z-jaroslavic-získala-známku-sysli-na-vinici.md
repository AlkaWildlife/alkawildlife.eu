---
title: Dvě vinařství z Jaroslavic získala známku Sysli na vinici
published: true
image: /media/img_9882_620.jpg
listing_thumbnail: /media/img_9882_274.jpg
description: >-
  Dvě jihomoravská vinařství z obce Jaroslavice byla oceněna známkou Sysli na
  vinici.
date: '2024-07-02'
logoset: LIFE MZP
lang_alternatives:
  en_GB:
    permalink: en.alkawildlife.eu
    title: Two wineries from Jaroslavice were awarded the stamp
category: news
layout: news
---
**Lidéřovice 02.07.2024**

**Dvě jihomoravská vinařství z Jaroslavic byla oceněna známkou Sysli na vinici. Sysli se do Jaroslavic vrátili ze sousedního Rakouska. V Jaroslavicích se usadili na fotbalovém a školním hřišti, ve vojtěškových polích a také ve dvou vinicích. Již několik let se jim zde daří a i ve vinicích našli nový domov. Proto dnes byla dvě místní vinařství – Vinařství Pekárek a Vinařství Mühlberger – oceněna zlatou známkou Sysli na vinici.**

Sysel obecný je kriticky ohrožený druh hlodavce. Kdysi běžný obyvatel zemědělské krajiny během 2. poloviny 20. století vymizel z většiny obývaného území České republiky. Izolované kolonie syslů zůstaly pouze na přibližně 40 lokalitách, více než polovina z nich se nachází na jižní Moravě. 

Obec Jaroslavice leží přímo u česko-rakouské hranice na Znojemsku. „_Když se na rakouské straně daří populacím vzácného sysla obecného, dostanou se syslí migranti občas i přes hranici a snaží se usadit u nás. Jestli se jim to podaří, záleží na tom, jaké prostředí zde najdou, jakým způsobem se na české straně zemědělsky hospodaří._“, popisuje situaci koordinátorka projektu Sysli na vinici Kateřina Poledníková. Šíření syslů přes státní hranici bylo zaznamenáno u Hnanic, Valtic a Jaroslavic. 

U Jaroslavic je novodobý  výskyt syslů znám a monitorován od roku 2007. Jaroslavičtí, zejména děti, dnes znají sysly z fotbalového a školního hřiště, kde se drží malá syslí populace. Nejsou to ale jediná místa, kde se sysli v Jaroslavicích usadili. Menší skupinky syslů žijí také ve vojtěškových polích, v sadu u hřiště či při okrajích cest. Dvě samostatné syslí kolonie se u Jaroslavic utvořily také ve vinicích viniční trati „Na vinicích“. Tyto vinice patří [**Vinařství Pekárek**](https://www.vinarstvipekarek.cz/) ***\*a [**Vinařství Mühlberger\*\*](https://www.muhlberger.eu/). 

Vinařstvím, která hospodaří takovým způsobem, že v jejich vinicích mohou žít kriticky ohrožení sysli, je udělována ochranná známka „Sysli na vinici“. Vytvořena byla v roce 2016 a od té doby byla předána vinařstvím ve třech jihomoravských obcích: Velké Pavlovice, Hnanice a Miroslav. Nyní k nim přibyli vinaři z Jaroslavic. Známka je udělována vinařstvím, která splní tři základní podmínky: ve viniční trati se vyskytuje sysel obecný, meziřadí ve vinici je alespoň z 50 % zatravňováno a vinař ve vinici nesmí používat rodenticidy, tedy prostředky na hubení hlodavců. Co známka znamená, vysvětluje Kateřina Poledníková: „ _Udělením známky chceme jednak vyjádřit poděkovat vinařům, že hospodaří tak, že jejich vinice poskytují domov i pro tak vzácné druhy jako je sysel obecný a zároveň chceme na taková vinařství upozornit veřejnost, která nákupem oceněného vína vlastně podpoří i jihomoravské sysly._“  

Protože obě vinařství z Jaroslavic splňují vyjmenované podmínky, zlatou známku „Sysli na vinici“ nyní získali a mohou ji používat. Pokud se bude syslům v oceněných vinicích dařit, mohou sloužit jako zdroj pro další šíření tohoto kriticky ohroženého savce dál na další vhodné plochy, kde najdou vhodné prostředí. 

_První lahve vína se zlatou známkou v rukou oceněných vinařů._

![](/media/img_9882_620.jpg)

_Zlatá známka Sysli na vinici na jaroslavickém víně._

![](/media/img_9948_620.jpg)

_Sysel ve vinici u Pekárků._

![](/media/dscn1111_620.jpg)

_Sysel ve vinici u Mühlbergerů._

![](/media/dscn1121_620.jpg)

_Vinice vinařství Mühlberger._

![](/media/dscn8847_620.jpg)

_Vinice vinařství Pekárek._

![](/media/img_1537_620.jpg)

Aktivita je podpořena projektem LIFE SYSEL (LIFE19 NAT/SK/001069) va Ministerstva životního prostředí, nemusí vyjadřovat stanoviska MŽP.
