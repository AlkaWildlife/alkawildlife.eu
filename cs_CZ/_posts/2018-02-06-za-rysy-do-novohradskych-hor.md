---
title: Za rysy do Novohradských hor
published: true
image: /media/s320_dscn4493.jpg
date: 2018-02-06T00:00:00.000Z
logoset: 3lynx
lang_alternatives:
  en_GB:
    permalink: /news/behind-the-lynx-of-the-novohradske-mountains
    title: Behind the lynx of the Novohradske mountains
category: news
layout: news
---
Pojďte se s námi podívat do Novohradských hor a zároveň trošku
nahlédnout pod pokličku, jak se sleduje rysí populace.

Základní metodou sledování rysů v česko-rakousko-bavorském pohraničí je
v současnosti monitoring pomocí sítě fotopastí. O tom jak fotopasti
fungují a že je možné jednotlivé vyfocené rysy identifikovat pomocí
skvrn na srsti jsme již napsali mnoho. Kde ale fotopasti jsou a co
z nich můžeme dál zjistit? Fotopasti jsou rozmístěny v pravidelné
síti. Každý z partnerů projektu 3 Lynx má definované území, které musí
pokrýt. Naše organizace má na starosti oblasti území ČR ve „volné“
krajině, myšleno mimo národní park Šumava a mimo CHKO, přesněji je to:
kousek Českého lesa, okrajové oblasti Šumavy, Brdy, celá oblast od
Šumavy až po Novohradské hory a Javořická vrchovina. Každý sledovaný
kvadrát musí být podchycen tak, aby bylo možné potvrdit přítomnost
rysů. Celoplošným sledováním a společným sdílením dat je pak možné
sledovat i pohyby jednotlivých rysů.

<div class="clearfix"></div>

![](/media/s320_img_0378.jpg){: .wysiwyg-float-left} V zimě je možné
ale také využít prastarých metod monitoringu zvířat a tím je
stopování. Stopu rysa je někdy možné zaměnit se stopou velké psovité
šelmy nebo i stopami zajíce. Je potřeba se podívat na celou řadu
specifických znaků rysí stopy: stopa je čtyřprstá, má kulatý tvar; otisk
přední tlapy je v podélné rovině asymetrický; střední polštářek je
poměrně velký a má lichoběžníkový tvar; polštářky prstů jsou od sebe
vzdálené, stopa vypadá „rozevřená“; drápy se obvykle neobtiskují, jsou
zatažené v pouzdrech, při otisku (třeba na nerovném povrchu) vytváří
malé kulaté dírky. Při sledování stopní dráhy je viditelné vytočení stop
do stran, stopní dráha vede rovně a neuhýbá do stran. Rozměry přední
tlapy jsou přibližně 6-9 cm.

<div class="clearfix"></div>

![](/media/s320_img_0385.jpg){: .wysiwyg-float-left} Když se k této
prastaré metodě přidá moderní technika, je možné pomocí analýzy DNA
identifikovat jedince, určit pohlaví, příbuznost jedinců. Cílem analýz
také bude zjistit, jestli se v populaci rysa v česko-rakousko-bavorském
pohraničí neprojevují negativní vlivy příbuzenského křížení,
pravděpodobnost je velmi vysoká, protože tato populace je dlouhodobě
izolovaná a velmi malá. Zvířata není nutné chytat, aby jim byl odebrán
vzorek, „stačí“ najít a sebrat trus, moč, chlupy či sliny – ze všech
těchto materiálů je možné extrahovat DNA, je však důležité dodržet
postup sběru. Vzorky je nutné sbírat v rukavicích, aby laborant nakonec
neanalyzoval vaši DNA, vlhké tkáně je potřeba zamrazit, aby nedošlo
k degradaci materiálu.

V Novohradských horách jsme ale nenarazili jen na rysí stopy, ale také na zapomenutý
malebný kout světa uprostřed střední Evropy. Asi není třeba více slov, fotografie postačí.

Stopování rysů probíhá v rámci projektu [3LYNX](/projects/3lynx).

![](/media/3lynx_cmyk_350.jpg)
