---
title: S veřejností mapujeme myšky s proužkem 4 roky
published: true
image: /media/sicista_betulina_muller_00_600.jpg
listing_thumbnail: /media/sicista_betulina_muller_00_274.jpg
description: >-
  Veřejnost mapuje výskyt "myšek s černým proužkem". Počet záznamů se dostal na
  číslo 100.
date: '2024-09-02'
logoset: MZP
lang_alternatives:
  en_GB:
    permalink: en.alkawildlife.eu
    title: Public records on mouse with black stripe
category: news
layout: news
---
_Myšivka horská nalezená v zahradní hospůdce (autor Jan Müller)_

__

# S veřejností mapujeme myšky s proužkem již čtvrtým rokem

**V České republice žijí dva hlodavci s výrazným černým pruhem -  vzhledem podobné, ale nepříbuzné myšice temnopásá a myšivka horská. Od roku 2021 mapujeme jejich výskyt ve spolupráci s veřejností. Po čtyřech letech se počet záznamů od veřejnosti dostal na číslo 100.**

Myšky s proužkem na zádech jsou nepřehlédnutelné. Černý pruh se v jinak hnědé srsti táhne od čela až po ocásek a je u obou druhů velmi výrazný. A to je základ úspěchu mapování těchto druhů s pomocí veřejnosti. Druhý krok - určení druhu už je v některých případech těžší. V případě dospělé myšice temnopásé je určení poměrně jednoznačné, ale pro rozpoznání mláděte myšice od myšivky je potřeba mít více znalostí a zkušeností. Naštěstí už má v dnešní době každý u sebe telefon s fotoaparátem. Na základě fotografie, lokality i ročního období pak naši odborníci mohou určit, o kterého hlodavce se jedná.

Myšice temnopásá, větší z těchto dvou druhů, je v některých oblastech poměrně běžným druhem. Záznamy od veřejnosti zobrazené v mapě již dobře ukazují oblast jejího výskytu u nás. Myšice temnopásá se vyskytuje zejména na Moravě, běžnější je v nižších polohách střední a severní Moravy. V Čechách se vyskytuje jen na severu: na Broumovsku a v oblasti od Jizerských hor přes Lužické hory po Děčínsko a směrem k jihu proniká do Ralské pahorkatiny. Často je hlášena z blízkosti vesnic, ze zahrad, při okrajích polí.

_Výskyt myšice temnopásé na základě záznamů od veřejnosti (záznamy z let 2021-2024)._ 

![](/media/apodemus_agrarius_cr_600.jpg)

Myšivka horská je „supervzácná“, tajemná a velmi špatně detekovatelná. Každý její záznam má proto velký význam. Dosud jsme získali 6 záznamů, přičemž v pěti případech se jednalo o nově zjištěné konkrétní lokality výskytu a v jednom případě o zajímavé pozorování z pohledu chování tohoto hlodavce. 

_Lokace záznamů myšivky horské od veřejnosti_ 

![](/media/sicista_betulina_cr_600.jpg)

_Dospělá myšice temnopásá, u Hlučína (autor Renata Krajíčková)_

![](/media/apodemus_agrarius_krajickova_600.jpg)

_Dospělá myšice temnopásá, u Lanškrouna (autor Slávek Jansa)_

![](/media/apodemus_agrarius_jansa_600.jpg)

_Myšice temnopásá, u Napajedel (autor Ludvík Šebestů)_

![](/media/apodemus_agrarius_sebestu_600.jpg)

_Mládě myšice temnopásé, Haná (anonym)_

![](/media/apodemus_agrarius_anonym_600.jpg)

_Myšivka horská v údolí řeky Volyňky (autor Pavel Harant)_

![](/media/sicista_betulina_harant_02_600.jpg)

_Myšivka horská pojídá mrtvou vosu, u Volar (autor Jan Müller)_

![](/media/sicista_betulina_muller_600.jpg)

_Pro porovnání mládě myšice temnopásé (nahoře, autor Peter Longi) a myšivka horská (dole, autor Pavel Harant). Nejdůležitější znak, tedy délka ocasu na obou snímcích vidět není (myšivka ho má delší než tělo). Přesto  lze oba druhy odlišit: myšice má protáhlejší tvar hlavy, na spodní čelisti myšice je trochu vidět jasně kontrastní světlá srst na spodní části těla. Myšivka na snímku krásně ukazuje roztažení dlouhých prstů na nohou, které používá k uchopování stonků při šplhání ve vegetaci._ 

![](/media/apodemus_sicista_porovnani.jpg)

**Všem nálezcům velice děkujeme za dosavadní záznamy! Pište dál, posílejte nám svá pozorování. Myšky s proužkem můžete potkat při procházce v přírodě, i na své zahradě.** 

Pozorování, fotky, dotazy je možné zasílat na tento kontakt:katerina.polednikova@alkawildlife.eu

![](/media/mzp_logo_text_300.jpg)



Projekt byl podpořen Ministerstvem životního prostředí. Materiál nemusí vyjadřovat stanoviska MŽP. Projekt je také součástí sledování stavu biotopů a druhů organizovaného AOPK ČR.
