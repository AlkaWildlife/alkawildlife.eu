---
title: Hlaste vydry! Pomůžete s výzkumem.
published: true
image: /media/a_igp4713_620.jpg
listing_thumbnail: /media/a_igp4713_274.jpg
description: >-
  Je možné pomocí predátorů sledovat kontaminaci prostředí? Na tuto otázku se
  pokusí odpovědět projekt ApexPol.
date: '2025-02-17'
logoset: TACR
lang_alternatives:
  en_GB:
    permalink: en.alkawildlife.eu
    title: Tell us about otter carcasses
category: news
layout: news
---
Je možné pomocí vrcholových predátorů sledovat kontaminaci životního prostředí novými typy polutantů, kterými jsou například v současnosti tolik diskutované a všudypřítomné nebezpečné per- a polyfluoroalkylované látky (PFAS)? Mohou se v tělech predátorů významně koncentrovat i další rizikové prvky, např. těžké kovy? Lze analýzami koncentrací těchto látek v živočišných tkáních vyhodnotit jejich bioakumulaci ve vodním prostředí?

Na tyto a další otázky se pokusí odpovědět projekt[ ApexPol: Analýza kadáverů vydry říční (Lutra lutra) jako nástroj pro monitoring bioakumulativních polutantů ve vodních ekosystémech](https://www.alkawildlife.eu/projects/anal%C3%BDza-kad%C3%A1ver%C5%AF-vydry-%C5%99%C3%AD%C4%8Dn%C3%AD-jako-n%C3%A1stroj-pro-monitoring-polutant%C5%AF-ve-vodn%C3%ADch-ekosyst%C3%A9mech).

Projekt byl finančně podpořen v rámci 1. veřejné soutěže programu Prostředí pro život 2 [Technologické agentury ČR](https://www.tacr.cz) a [Ministerstva životního prostředí](https://www.mzp.cz). Probíhat bude v období 01/2025–12/2027 ve spolupráci [Přírodovědecké fakulty UK](https://natur.cuni.cz/zivotni-prostredi), která je hlavním řešitelem, ALKA Wildlife, o. p. s. a [Fakulty chemicko-technologické Univerzity Pardubice](https://fcht.upce.cz/).

Hlavním cílem projektu je vyvinout a otestovat novou metodiku hodnocení kontaminace vodních ekosystémů pomocí analýzy tkání vrcholového rybožravého predátora – vydry říční (Lutra lutra). Na základě premisy koncentrace polutantů s bioakumulačním a biomagnifikačním potenciálem ve vyšších trofických úrovních lze předpokládat, že tkáň z do jisté míry teritoriálního predátora, jako je právě vydra, bude reprezentativním vzorkem znečištění vodních ekosystémů dané lokality. Pro naplnění cíle budou analyzovány kadávery (těla uhynulých jedinců) vyder z celé ČR na přítomnost vybraných zástupců klasických i nových typů polutantů. Optimalizované postupy budou následně použity pro zhodnocení regionální kontaminace povrchových vod per- a polyfluorovanými látkami, těžkými kovy a dalšími rizikovými prvky. 

Hlavním uživatelem výstupů projektu bude Ministerstvo životního prostředí. Výsledky však mohou být využity i správci vodních toků při budoucím sledování znečištění a zhodnocení kvality povrchových vod, Českou inspekcí životního prostředí nebo krajskými hygienickými stanicemi. V průběhu řešení projektu bude také uspořádána konference a několik přednášek, během kterých se zájemci o tuto problematiku budou moci seznámit s naší prací a výsledky.

![](/media/vyzva-verejnost-kopie.png)

![](/media/vyzva_pro_studenty_stránka_2.png)
