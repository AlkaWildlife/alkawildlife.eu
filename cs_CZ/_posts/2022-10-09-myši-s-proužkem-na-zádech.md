---
title: Myšky s proužkem na zádech
published: true
image: /media/birkenmaus_rk_v274.jpg
listing_thumbnail: /media/birkenmaus_rk_v620.jpg
description: >-
  V České republice žijí hlodavci, kteří mají černý proužek na zádech. Pomozte
  nám s jejich mapováním.
date: '2022-12-27'
logoset: MZP
lang_alternatives:
  en_GB:
    permalink: 'https://en.alkawildlife.eu/'
    title: Mice with a stripe on the back
category: news
layout: news
---
TISKOVÁ ZPRÁVA  27.12.2022

**Myšky s proužkem na zádech – co jsou vlastně zač?**

**V České republice žijí hlodavci, kteří mají černý proužek na zádech. Černý pruh se v jinak hnědé srsti se táhne od čela až po ocásek a je natolik výrazný, že jej nelze přehlédnout. Má to ale háček. Takový proužek totiž u nás mají dva druhy, a ač jsou na první pohled velmi podobné, tak se jedná o nepříbuzné druhy, jeden z nich dokonce ani není myšovitý hlodavec.** 

Myši mají čtyři nohy, velké uši, dlouhý lysý ocas a jsou bud šedé nebo hnědé. Prostě nezajímaví malí tvorové, co občas taky něco sežerou a můžou přinést nějakou nepříjemnou nemoc. „_To je bohužel poměrně zjednodušený pohled veřejnosti na tuto skupinu savců. A právě teď o Vánocích tomu drobné scény v českých pohádkách moc nepomáhají, kupodivu jinak je to v těch hollywoodských_“ začíná se zamyšlením Kateřina Poledníková, „_hlodavců podobných myši domácí je ale u nás hned několik druhů. Některé se drží lidských sídel, jiné žijí u polí a máme i typické lesní druhy. Dva z nich se odlišují výrazným černým proužkem na zádech_.“ 

„_Prvním druhem je myšice temnopásá, je větší z těchto dvou druhů, je velká jako další příbuzné druhy myšic či i třeba myš domácí. Druhým hlodavcem s proužkem na zádech je myšivka horská. Vypadá jako mládě myšice temnopásé. Je totiž velmi drobná, měří jen asi 5 centimetrů. Mezi myši ale vůbec nepatří, je příbuzná tarbíkům_“ popisuje oba druhy Lukáš Poledník. „ _Oba druhy už dva roky mapujeme, snažíme se získat záznamy o jejich výskytu v celé České republice, a to jak terénním sběrem dat chytáním či s pomocí fotopastí, tak také sbíráním údajů o náhodných pozorováních veřejností_.“ 

Myšice temnopásá je běžnější. „_Lidé nám posílají fotky myšic ze svých zahrad, často je nosí kočky, vidět jsou při okrajích polí, ale i např. v městských parcích_“ shrnuje nálezy veřejnosti Kateřina Poledníková. Myšice temnopásá se vyskytuje na celé Moravě. V Čechách je ale výskyt vzácnější, obývá jen oblasti v podhůří na severu Čech. „_Nejvíce záznamů nám lidé hlásí z Ostravska. Jedno hlášení máme ale například z Kokořínska, což je nová oblast výskytu. Zdá se, že tento druh se aktuálně šíří. A i díky hlášením od veřejnosti tak můžeme změny ve výskytu tohoto druhu sledovat._“ děkuje Kateřina Poledníková.

_Skupinka myšic temnopásých vyfocených u řeky Ostravice (foto nám zaslala Ing. Kateřina Záňová)._ 

![Apodemus agrarius](/media/apodemus_agrarius_620.jpg "myšice temnopásá")

Jiná situace je v případě myšivky horské. Jen pár šťastlivců mělo to štěstí a mohlo ji spatřit. Proč je složité tohoto tvora vypátrat či se o něm dozvědět i něco více? Důvody vypočítává Lukáš Poledník: „_Myšivka je v České republice poměrně vzácná, i na lokalitách s výskytem pravděpodobně dosahuje velmi nízkých populačních hustot, vyskytuje se nejvíce tam, kde jsou potřeba holínky – na podmáčených loukách, v mokřadech, v rašeliništích, tedy v poměrně nehostinném prostředí. Je velmi drobná, s převážně noční aktivitou a žije v hustém porostu bylin či keřů.  A neposlední důvod v řadě - velmi špatně se chytá do klasických pastí na drobné savce_.“ O těžkostech sledování tohoto druhu svědčí vůbec první záznamy výskytu myšivky u nás. Ač se u nás vyskytovala i dříve, vůbec první doklad pochází z Hrubého Jeseníku až z roku 1949, tedy po 2. světové válce. Do té doby nikdo netušil, že u nás tento druh savce žije. „_Je to trochu paradox, zoologové mají problémy ji monitorovat, na druhou stranu se stane, že na ni náhodou lidé narazí jen tak, jak se prodírá vegetací. A vlastně ani neví, jak velké štěstí měli_“, podivuje se Kateřina Poledníková, „_takto náhodně například pozorovala myšivku horskou rodinka turistů letos v létě na hlavním hřebeni Jeseníků._“ 

_Myšivka horská je velmi drobounká, váží zhruba 10 g._

![](/media/sicista_release.jpg)

**Pokud myš s proužkem na zádech uvidíte, jak tedy poznáte, která to je?** Myšice má dlouhý ocas, ale je kratší než její tělo. Uši myšice jsou poměrně velké, prominentní. Svrchní stranu těla mívá myšice rezavohnědou až žlutohnědou, břicho bílé, přechod mezi tmavou a bílou srstí je poměrně ostrý. Nohy myšice jsou tmavší.

Srst myšivky má trochu jiný odstín, je tmavě okrová a na břicho přechází do šedivé. Nohy má světlejší, až růžové. Hlavním rozpoznávacím znakem pro rozlišení obou druhů je ocas. Myšivka jej má velmi dlouhý, značně delší než tělo a to i u mláďat. Ocásek má totiž chápavý, obtáčí jej kolem větví a stonků, aby se jí lépe šplhalo ve vegetaci. 

_Porovnání myšivky horské a myšice temnopásé_

![](/media/porovnani_mysivka_mysice_620.jpg)

**Pokud myš s proužkem na zádech uvidíte, co s tím?** Napište nám! Nejlépe, když zvířátko vyfotíte, abychom mohli druh určit s jistotou. Pomůžete tak s jejich mapováním, což je základ i pro jejich ochranu. 

Pozorování, fotky, dotazy je možné zasílat na tento kontakt:katerina.polednikova@alkawildlife.eu
