---
title: Uhynulé vydry odhalují znečištění řek.
published: true
image: /media/03_uhynulá_vydra_jiří_šafář_620.jpg
listing_thumbnail: /media/03_uhynulá_vydra_jiří_šafář_274.jpg
description: >-
  Vydra říční je klíčem k odhalení skrytého znečištění řek a potoků. Pokud
  najdete uhynulou vydru, dejte nám vědět.
date: '2025-05-12'
logoset: TACR
lang_alternatives:
  en_GB:
    permalink: en.alkawildlife.eu
    title: ApexPol press release
category: news
layout: news
---
_Vydra uhynulá na silnici (foto Jiří Šafář)_



TISKOVÁ ZPRÁVA UNIVERZITY KARLOVY, UNIVERZITY PARDUBICE A ALKA WILDLIFE 

# Uhynulé vydry odhalují znečištění řek: Vědci žádají o pomoc veřejnost!

**Praha, 12. května 2025 – Vydra říční, největší šelma našich vodních toků, je nejen symbolem návratu divoké přírody do české krajiny, ale i klíčem k odhalení skrytého znečištění řek a potoků. Jako vrcholový predátor vodních ekosystémů je vydra citlivým indikátorem kvality životního prostředí – toxické látky, které se hromadí v její potravě, se ukládají i v jejím těle. Aby však mohli vědci tyto informace získat, potřebují pomoc veřejnosti – nálezy uhynulých vyder jsou pro výzkum zásadní. Každý nález může pomoci. Pokud najdete uhynulou vydru, dejte nám vědět. Jak postupovat, najdete v přiloženém plakátu, případně na webu** [**www.vydryonline.cz**](https://www.vydryonline.cz/vydra/vydry-a-silnice/vyzva)**.**

Zatímco v minulém století vedlo znečištění vod k téměř úplnému vymizení vyder z české přírody, dnes se jejich populace obnovila. S nástupem nových chemických látek však vzniká otázka: Hrozí vydrám, a nejen jim, opět nebezpečí? Odpovědi hledají vědci napříč Českem – a k výzkumu potřebují pomoc veřejnosti.

„_Těla uhynulých vyder jsou pro nás zásadním zdrojem informací. Pomáhají nám zjišťovat, jaké látky se vyskytují v životním prostředí a jaké riziko představují pro volně žijící živočichy_,“ vysvětluje **Lukáš Poledník** ze společnosti ALKA Wildlife. o. p. s., která se dlouhodobě zabývá výzkumem vyder v české krajině. „_Každé tělo poskytuje cenné údaje – o zdravotním stavu zvířete, výskytu nemocí, reprodukci, a především o přítomnosti toxických látek._“

Na problematiku znečištění vod upozorňuje i historie. „_Jednou z hlavních příčin dramatického úbytku vyder ve 20. století bylo znečištění životního prostředí organochlorovými insekticidy (například DDT), polychlorovanými bifenyly (PCB) nebo těžkými kovy,_“ připomíná Lukáš Poledník.

**Co se děje v řekách dnes?**

Společný výzkum ALKA Wildlife, o. p. s., Univerzity Karlovy a Univerzity Pardubice ukazuje, že ani v 21. století nejsou řeky bez problémů. Analýzy tkání uhynulých vyder odhalily zvýšené koncentrace rtuti, kadmia i olova – a v některých případech přímo spojitost mezi kontaminací a úhynem zvířete. „_V dalších letech plánujeme vytvořit komplexní prvkový profil na základě stanovení více než 50 prvků přítomných v archivovaných tkáních_,“ říká **Lenka Husáková**, odbornice na analytickou chemii z Univerzity Pardubice.

Zvláštní pozornost vědci věnují tzv. „věčným chemikáliím“ – per- a polyfluoroalkylovým organickým sloučeninám (PFAS), které se v přírodě prakticky nerozkládají. „_PFAS látky mají schopnost bioakumulace – tedy hromadění v tělech živočichů, zejména těch na vrcholu potravního řetězce, jako je vydra_,“ upozorňuje **Jaroslav Semerád** z Ústavu pro životní prostředí Přírodovědecké fakulty Univerzity Karlovy. „_Naše první analýzy ukazují, že nejčastěji se vyskytuje látka PFOS, která je přitom regulována už 15 let._“

**Každý může pomoci**

Většina uhynulých vyder je nalezena u silnic – nejčastější příčinou smrti jsou střety s vozidly. „_Vydra je poměrně velké zvíře a její tělo nepřehlédnete. Díky spolupráci s veřejností se nám každoročně daří zajistit až 80 jedinců, jejichž těla dále analyzujeme_,“ vysvětluje Lukáš Poledník. „_Pokud tedy někdo nalezne uhynulou vydru, stačí to nahlásit – o vše ostatní se postaráme. Zajistíme odběr, převoz i uchování vzorků pro analýzy. Zapojit se tak může skutečně každý, kdo chce přispět k ochraně přírody_.“

**Vydra jako zrcadlo stavu našich vod**

Kontaminace organismu vydry probíhá převážně prostřednictvím potravy – ryb, obojživelníků a raků, kteří vstřebávají toxiny z okolního prostředí. Tyto látky se pak dále kumulují v tělech predátorů. „_Vydří tkáně nám tak poskytují nejen informaci o zdraví samotného zvířete, ale i cenné údaje o stavu vodního prostředí,_“ uzavírá Jaroslav Semerád. „_Díky tomu mohou vydry sloužit jako biologické indikátory kvality vody a pomoci nám včas odhalit skryté zdroje znečištění._“

_Vydra říční ve svém přirozeném prostředí (foto archiv ALKA Wildlife)_

![Vydra říční](/media/02_vydra-_v_prostředí_archiv_alka_620.jpg "Vydra říční ve svém přirozeném prostředí")

_Pitva vydry říční, při které se izolují jednotlivé tkáně pro následné analýzy (foto archiv ALKA Wildlife)_

![](/media/04_pitva-vydry_-alka-wildlife_620.jpg)

_Vzorky zlyofilizovaných tkání vydry říční (foto Ivana Kopecká)_

![](/media/05_vzorky_zlyofilizovaných_tkání_ivana_kopecká_620.jpg)

_Vysokoúčinný kapalinový chromatograf Agilent 1260 Infinity II 6470 LC/TQ pro analýzu per- a polyfluoroalkylovaných organických látek ve vzorcích tkání (foto Magdalena Barešová)_

![](/media/06_kapalinový_chromatograf-agilent_magdalena_barešová_620.jpg)

_Rozkladné nádoby a PFA zkumavky pro anorganické analýzy (foto Lenka Husáková)_

![](/media/07_rozkladné_nádoby_zkumavky_lenka_husáková_620.jpg)

_Hmotnostní spektrometr Agilent 7900 ICP-MS s ionizací v indukčně vázaném plazmatu (ICP-MS), vybavený kvadrupólovým analyzátorem iontů a oktapólovou kolizně-reakční celou pro multiprvkové analýzy (foto Lenka Husáková)_

![](/media/08_agilent_hmotnostní_spektrometr_lenka_husáková_620.jpg)

[Projekt Analýza kadáverů vydry říční (Lutra lutra) jako nástroj pro monitoring bioakumulativních polutantů ve vodních ekosystémech (SQ01010345)](/projects/analýza-kadáverů-vydry-říční-jako-nástroj-pro-monitoring-polutantů-ve-vodních-ekosystémech)
