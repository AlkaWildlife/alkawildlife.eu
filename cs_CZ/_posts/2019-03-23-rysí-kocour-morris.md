---
title: Rysí kocour Morris
published: true
image: /media/lb53120160502_610.jpg
listing_thumbnail: /media/lb53120160502_274.jpg
description: 'Dnes bychom Vám rádi představili "našeho" nejstaršího rysa, kocoura Morrise.'
date: '2016-10-03'
lang_alternatives:
  en_GB: {}
category: news
layout: news
---
Dnes bychom Vám rádi představili našeho nejstaršího rysa, kocoura Morrise. Morris byl poprvé vyfocen jak očuchává značkovací místo na Prachaticku. To bylo v květnu roku 2013. Bylo zjevné, že Morris není mládě z předchozího roku - nevypadal jako odrostlé kotě, a ani se tak nechoval - tehdy mu tedy musely být minimálně dva roky. Takže teď je mu nejmíň 5 a půl. Přijde vám to málo? Na divokého rysa to ale není špatný výsledek. Podle dat z našeho přeshraničního projektu Trans-Lynx se jen 60% koťat dožije jednoho roku života. Rysí mláďata jsou (stejně jako lidská) totiž velice zranitelná. Na rozdíl od nás rysové nemají zdravotní péči, takže jakákoliv zdravotní komplikace koťat, ať už při porodu, nemoci či zranění, vede ke smrti. Navíc jsou koťata plně závislá na matce, takže v případě jakýchkoliv jejích problémů uhynou i ona. I druhý rok života je velice rizikový, zejména proto, že nezkušení rysí puberťáci musí čelit nástrahám samostatného života, naučit se lovit, vyhýbat se pytlákům i autům. Jen 50% z ročních koťat se proto dožije druhého roku života. U dospělých se pak úmrtnost razantně snižuje, přece jen se jedná o už zkušená zvířata, a pohybuje se kolem 20% ročně. Velký rozdíl je ale mezi oblastmi. V jádru populace – v národních parcích Šumava a Bavorský les - se rysové dožívají i 13 let. Jenže na okraji populace je situace jiná. Ne, že by zde lesy nebyly tak hluboké, nebo zvěře bylo pomálu (spíš naopak - v podhůří je hustota srnčího vyšší než v horách). Rozdíl je v člověku. V okrajových územích žije (a loví) více lidí a pytláctví a autodoprava zde proto rysy ohrožují mnohem více. V oblastech, které sledujeme (Prachaticko, Blanský les, Novohradské hory, Český les), nám často rysi vydrží pouhý rok, dva a pak „zmizí“. "Mizí" nám i ti, kteří zjevně nejsou v životní situaci, která by umožňovala putovat na dlouhé vzdálenosti a uniknout našim foťákům (kočky s koťaty). O to více jsme rádi, že náš kocour Morris nikam nezmizel. Držme mu palce, ať se i do budoucna úspěšně vyhne všem nástrahám člověka a dožije se aspoň třinácti rysích let.

![](/media/lb53120160403_610.jpg)

![](/media/lb53120160309_610.jpg)

![](/media/lb53120151031_610.jpg)

![](/media/l_morris_610.jpg)

![](/media/rnn2220130722libinnaskalcepicture09rys_v.jpg)



[Rysí příběhy](/projects/rysi-pribehy.html) vychází s grantovou podporou Ministerstva životního prostředí. Materiál nemusí vyjadřovat stanoviska Ministerstva životního prostředí.

Projekt probíhá ve spolupráci s Beleco z. s.
