---
title: Posílení syslů v Pavlovicích
published: true
image: /media/p7200083-620.jpg
listing_thumbnail: /media/p7200083-274.jpg
description: Sysli mají trable. V Pavlovicích i jinde musely být populace posíleny.
date: '2021-08-06'
logoset: LIFE MZP
lang_alternatives:
  en_GB:
    permalink: /
    title: Support for sousliks
category: news
layout: news
---
Ve stráních Velkých Pavlovic se syslům v posledních letech dařilo. Centrum populace se nacházelo v Novosádech, ale sysli byli viděni i Nových horách, Starých horách, Ostrovcích a Polštářích, Bedřiškách, Išperkách i Lizniperkách. Žijí zde ve vinicích, sadech, podél cest. Odborný odhad velikosti populace byl ještě pro rok 2019 okolo 550 syslů. Bohužel během dvou let se situace dramaticky změnila, nyní zde zůstalo jen pár desítek syslů. 

_Nalezené nory ve Velkých Pavlovicích v roce 2018_

![](/media/sysel_mapa_vp_2018.jpg)

_Nalezené nory ve Velkých Pavlovicích v roce 2021_

![](/media/sysel_mapa_vp_2021.jpg)

Sysel je v současnosti kriticky ohrožený druh živočicha, a to nejen u nás, ale nedaří se mu  ani v ostatních zemích, kde žijí, a těch není mnoho. Sysel  obecný je totiž endemit pro střední a východní Evropu, nikde jinde na světě se nevyskytuje. Nesvědčí mu dnešní způsob hospodaření v zemědělské krajině. Velké lány, ztráta remízků, pěstování kukuřice a řepky, používání velkého množství různých chemických přípravků včetně rodenticidů – to vše je příčinou toho, že z krajiny vymizel. V dnešní době se tak kolonie syslů nachází jen na malých izolovaných plochách tam, kde pro ně zůstalo vhodné prostředí. Jedním z takových výjimečných míst jsou stráně Velkých Pavlovic, kde najdou sečené travnaté plochy a zároveň množství různých semínek, plodů, ořechů a ovoce. Bohužel poslední dva deštivé roky s velmi proměnlivým počasím, výkyvy teplot a prudkými dešti způsobily, že se syslům v Pavlovicích přestalo dařit. Během dvou let většina z nich uhynula a zbyly v podstatě jen malé roztroušené skupinky či jednotliví opuštění sysli. Populace syslů v Pavlovicích spadla o 95%. Dříve se kolonie syslů navzájem doplňovaly, podle toho, kde se jim zrovna dařilo či nedařilo. Dnes to bohužel není možné, protože jednotlivé kolonie jsou od sebe tak vzdálené, že sysli mezi nimi sami migrovat nemůžou. 

V České republice je pro sysla obecného realizován Záchranný program, v rámci kterého jsou koordinovány různé akce, které mají syslům pomoci. Díky tomu bylo možné rychle zorganizovat záchrannou akci a populaci syslů v Pavlovicích posílit a uměle tak nahradit dřívější migrace. U Mladé Boleslavi se nachází kolonie syslů, které se velmi dobře daří. Tým ALKA Wildlife a AOPK ČR pod vedením Jana Matějů v Boleslavi odchytili 40 syslů, převezli je do Velkých Pavlovic a vypustili na vhodné ploše, kde mají vše, co potřebují. Sysli z Boleslavi pomůžou aktuálně navýšit celkový počet syslů v Pavlovicích, i když k původním počtům je to velmi daleko. Do budoucna také pomohou zlepšit tzv. genetickou diversitu místní populace. „Cizáci“ z Boleslavi zamezí příbuzenskému křížení pavlovických syslů. 

Na závěr chci poděkovat za skvělou spolupráci vedení města a vinařům z Velkých Pavlovic. Doufejme, že se syslům začne v Pavlovicích opět dařit.

Akce byla podpořena z projektu LIFE SYSEL a Ministerstvem životního prostředí. Projekt nemusí vyjadřovat stanoviska MŽP.
