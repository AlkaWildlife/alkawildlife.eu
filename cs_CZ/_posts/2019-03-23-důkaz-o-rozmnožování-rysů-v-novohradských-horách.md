---
title: Důkaz o rozmnožování rysů v Novohradských horách
published: true
image: /media/jiskra-2kotata_v_610.jpg
listing_thumbnail: /media/jiskra-2kotata_v_274.jpg
description: >-
  Fotopast přinesla první důkaz o rozmnožování rysa ostrovida v českých
  Novohradských horách
date: '2016-11-30'
lang_alternatives:
  en_GB: {}
category: news
layout: news
---
TISKOVÁ ZPRÁVA ALKA Wildlife, o.p.s. a LUCHSPROJEKT OSTERREICH NORDWEST

## Fotopast přinesla první důkaz o rozmnožování rysa ostrovida v českých Novohradských horách

**Lidéřovice 30.11.2016: Fotopast, kterou vědci nainstalovali na české straně Novohradských hor, zachytila rysí kočku Jiskru se dvěma koťaty. Tato unikátní fotografie, získaná organizací ALKA Wildlife v rámci dlouhodobého monitoringu rysa ostrovida, je prvním důkazem o rozmnožování rysa v českých Novohradských horách.**

„_Novohradských horách sledujeme rysa ostrovida od jara 2013, ale až nyní se nám podařilo zdokumentovat jeho rozmnožování. V minulosti tu docházelo k častému střídání zvířat, nějakou dobu jsme dokonce neměli žádní záznamy o výskytu rysa, o to větší radost teď máme._“ uvádí Tereza Mináriková z ALKA Wildlife. 

Thomas Engleder z rakouského projektu Luchsprojekt Osterreich Nordwest k tomu dodává „_České Novohradské hory a rakouský Freiwald tvoří dohromady jedno kompaktní lesnaté území, obývané rysy. Na rakouské straně ve Freiwaldu jsme zaznamenali v minulosti rysí rodinu, ta ale nebyla na české straně potvrzena. Díky dobré spolupráci s českými kolegy se nám ale podařilo v posledních letech prokázat, že většina rysů v této oblasti obývá jak rakouský Freiwald, tak české Novohradské hory. Toto zjištění není nijak překvapivé, divoká zvířata samozřejmě státní hranice nezajímají_".

K rozmnožování kočky Jiskry Engleder dodává „ _Jiskra s koťaty byla nejprve vyfocena na české straně a poté pozorována na rakouské straně Novohradských hor/Freiwaldu. Máme z tohoto zjištění velkou radost, jedná se totiž o první zdokumentovanou česko-rakouskou rysí rodinu_“.

„_Jiskru známe od kotěte a její příběh je velice zajímavý_.“ pokračuje Mináriková. „_Jiskra se narodila v roce 2014 na Prachaticku. Poprvé jsme ji zde zaznamenali jako půlroční kotě dohromady s bratrem Luďkem. Ten posléze Prachaticko opustil, odešel do Linze, ale nakonec opustil i Linz a došel až do Novohradských hor. Jiskra sem za ním přišla na podzim 2015 a sourozenci se tedy znovu setkali, po více než ročním odloučení, v místě 70 km vzdáleném od jejich rodiště. To je samo o sobě velice neobvyklé_.“ 

Organizace ALKA Wildlife a Luchsprojekt Osterreich Nordwest v této oblasti zaznamenali ještě jednoho rysa, dvouletého kocoura Jana původem z Bavorska. Ten byl v období říje vyfocen dohromady s Jiskrou, a lze tak spekulovat o jeho možném otcovství koťat. 

„_Příběh rysice Jiskry, Luďka i Jana, kteří všichni přišli do Novohradských hor/Freiwaldu ze vzdálených oblastí, a při své cestě opakovaně překračovali státní hranice, ukazuje na nutnost mezinárodní spolupráce v oblasti ochrany rysa. Ta by se měla zaměřit na důslednou ochranu oblastí, kde rys žije, a kde se rozmnožuje, ale i na zachování migračních koridorů, které tyto oblasti propojují. Rys je vysoce ohroženým druhem jak v ČR, tak v Rakousku, pro jeho ochranu bychom tedy měli udělat maximum_. “ uzavírá Engleder.
