---
title: Ukrajina očima přírodovědců
published: false
image: /media/dsc_0164_620.jpg
listing_thumbnail: /media/dsc_0164-274.jpg
description: Ukrajina je krásná a obrovská země. Podívejte se na její přírodu a krajinu.
date: '2022-03-08'
lang_alternatives:
  en_GB:
    permalink: en.alkawildlife.eu
    title: Ukraine through the eyes of naturalists
category: news
layout: news
---


Ukrajina je krásná a obrovská země. Z karpatských hor s nadmořskou výškou až 2 000 m.n.m. přes pahorkatiny a rozsáhlé stepi se podél řek Dnister, Dněpr a mnoha dalších rozkládá až k mořskému pobřeží Černého a Azovského moře. Pojďme se podívat na její přírodu a krajinu očima přírodovědců, kteří zde byli ještě před ruskou invazí. Kdo jste na Ukrajině byli, přidejte se a podělte se s námi o své fotografie a zážitky. Děkujeme autorům za sdílení fotek. Děkujeme ukrajinskému lidu za jejich úsilí o demokratickou a občanskou společnost. Sláva Ukrajině!

_Pop Ivan Černohorský - jedna z nejvyšších hor Ukrajiny v Zakarpatské oblasti (2028 m.n.m.) (autor Libor Prauz)_

![Pop Ivan Černohorský / Ukrajina / Libor Prauz ](/media/pop_ivan_praus_620.jpg "Pop Ivan Černohorský / Ukrajina / Libor Prauz ")

_Bryndza od pastevců pod Černou horou (autor Libor Prauz)_

![Bryndza / Ukrajina / Libor Prauz](/media/bryndza_praus_620.jpg "Bryndza / Ukrajina / Libor Prauz")

_Polonina Svidovec (autor Filip Laštovic)_

![](/media/p8040049_620.jpg)

_Zvonek vousatý / Campanula barbata / Polonina Svidovec (autor Filip Laštovic)_

![](/media/k5_zvonek_620.jpg)



" _V květnu 2017 jsme vyrazili na západní Ukrajinu mapovat ptáky do evropského atlasu. V některých zemích, či územích totiž chyběla data, a tak se sjížděli dobrovolníci odjinud, aby tato místa zaplnili. Zkrátka ideální dovolená. Cestou jsme se bavili pročítáním reprintů prvorepublikových průvodců. Motoristické rady, či rady, co si vzít s sebou do hor, působily v dnešním kontextu úsměvně, ale také odkazovaly na společnou historii a vzhledem k tomu, že jsme se bránili novodobým informacím, navozovala tato příprava tajemnou atmosféru – do jakého světa to vlastně jedeme. Dojeli jsme v noci, ráno se probudili v mapovacím čtverci, posléze se rozdělili, začali mapovat a počítat. Co  mne na první pohled, či lépe řečeno poslech, zaujalo, byla (v porovnáním s námi) velká bohatost vesnického ptactva. Není třeba složitých analýz, tradiční způsob hospodaření, množství domácích zvířat i pestrost zahrad, záhumenků i okolí obcí byl zjevný. Kromě krásné krajiny a množství ptáků, které jsme pozorovali, nás těšila srdečnost, úsměvy a veselost místních. Již před pěti lety tu byl patrný také smutek z války. Z fronty na východě se vraceli zranění, traumatizovaní lidé, a tak v některých obcích, které jsme míjeli při přesunech mezi mapovacími kvadráty, jsme viděli nové pomníky padlým. Řeky v nížinách jsou často nezregulované a mokřady jsou součástí krajiny. Pozastavil bych se více u lesů. Na první pohled zaujmou hory, které jsem sice znal již z dřívějška, ale rozlehlost pralesů a zachovalých lesů člověka ohromí vždy. Z poloniny Stý nebylo vidět holorub široko daleko ani dalekohledem. Na venkově je druhová bohatost tvořena nikoliv dotačními tituly, ale intenzivní činností lidí a jejich zvířat. Na fotografii je vidět prastarý pastevní les u obce Oleshnyk. To, co jsme si u nás zaškatulkovali do ekologických skupin v totálně vykořeněné krajině, tu zjevně neplatí.  V takovémto lese, který vlastně z lesnického pohledu les není, je hojnost druhů jak lesních, tak druhů otevřené a zemědělské krajiny. Další fotky jsou z  okolí obce Korytyšče. V okolí jsou pastviny, kde si pastevec ráno v mlze četl knihu. Vřesoviště v okolí obce přechází přes břízami zarůstající okraje do lesa. Je to vlastně pařezina, obyvatelé strom uříznou, jakmile dosáhne vhodného rozměru do kamen a on obrazí opět z pařezu, který může mít stovky let.  Z porostu ční stromoví mohykáni: buďto jsou pěstováni na trámoví, či dosáhnou rozměrů, kdy by bylo přespříliš těžké je skolit, zpracovat a odtáhnout k domu. Život tu je těžký, veselost a srdečnost lidí na venkově, kterou jsme měli možnost pozorovat, je obdivuhodná. Snad ji ani válka nezlomí._"    Gašpar Čamlík

_pastevní les u obce Oleshnyk / Ukrajina (autor Gašpar Čamlík)_

![Ukrajina / Gašpar Čamlík](/media/dsc_0122_620.jpg "Ukrajina / Gašpar Čamlík")

_pastvina u obce Korytyšče / Ukrajina (autor Gašpar Čamlík)_

![Ukrajina / Gašpar Čamlík](/media/dsc_0160_620.jpg "Ukrajina / Gašpar Čamlík")
