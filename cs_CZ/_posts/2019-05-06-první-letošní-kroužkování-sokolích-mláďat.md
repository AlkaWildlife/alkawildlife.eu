---
title: První letošní kroužkování sokolích mláďat
published: true
image: /media/ledvice_krouzky_610.jpg
listing_thumbnail: /media/ledvice_krouzky_274.jpg
description: >-
  První letos okroužkovaná sokolí mláďata v České republice mají své domovské
  právo na ochozu komínu Elektrárny Ledvice. Stejně jako vloni jsou tři. 
date: '2019-05-06'
lang_alternatives:
  en_GB:
    permalink: /news/ringing-of-this-years-first-peregrine-falcon-chicks
    title: Ringing of this year's first Peregrine falcon chicks
category: news
layout: news
---
První letos okroužkovaná sokolí mláďata v České republice mají své domovské právo na ochozu komínu Elektrárny Ledvice. Stejně jako vloni jsou tři. Ornitolog Václav Beran jim za hlasitých protestů nasadil odečítací kroužky v pátek 26. dubna. Protože již zkontroloval i ostatní výškové stavby Skupiny ČEZ, může už nyní s uspokojením konstatovat, že všechny sokolí budky na severu Čech, ale také i ve středních Čechách, mají své tradiční obyvatele. Někde ještě sedí samice na vejcích, jinde už jsou letos sokolí rodinky kompletní. Kolik ve finále mláďat celkem bude, si ale ještě netroufá odhadnout.

Původně jen plánovaná instalace fotopasti v Elektrárně Ledvice se tak trochu „zvrhla“ v okamžité okroužkování sokolích trojčat. Nepočítalo se totiž s tím, že mláďata sokolů už budou tak veliká. „_Jsme rádi, že se našemu sokolímu páru daří. Předloni měl sice jen jedno mládě, jemuž zaměstnanci elektrárny dali v rámci hlasování na intranetu jméno Ledvík, které je i oficiálně zaneseno u evidence odečítacích kroužků. Vloni jsme ovšem měli trojčata a letos k nim přibyla další. Rozumí se, že plně dbáme pokynů ornitologů a dodržujeme nyní období klidu. To znamená, že po celou dobu zahnízdění jsou odloženy veškeré aktivity, které bývají spojené s výstupem na komín či jiné výškové objekty v jeho bezprostředním okolí, pokud by se ovšem nejednalo ohrožení provozu nebo bezpečnosti a zdraví zaměstnanců_,“ vysvětlil Jiří Šinágl, ředitel Elektrárny Ledvice a Paroplynového cyklu Počerady.

![Sokolí mláďata v hnízdní budce na komíně](/media/ledvice_sokol_budka_610.jpg "Sokolí mláďata před kroužkováním")

„_Skupinu ČEZ lze označit za největší hnízdiště sokola stěhovavého v České republice a také průkopníka ochrany sokola stěhovavého v průmyslových lokalitách. Prakticky ve všech jejích elektrárnách, uhelných i jaderných, a také v Teplárně Trmice či v areálu společnosti Energotrans v Třeboradicích u Prahy jsou na tamních komínech či chladicích věžích umístěny sokolí budky. Ve většině z nich už pravidelně vyvádějí páry tohoto kriticky ohroženého dravce své mladé. Od roku 2011, kdy byla v Elektrárně Tušimice umístěna na ochozu chladicí věže vůbec první hliníková sokolí budka v republice, tak světlo světa spatřilo 66 „elektrárenských“ sokolů. Jen v loňském roce se jich vylíhlo v severních Čechách 10 a další 4 ve středních Čechách_,“ říká Václav Beran. 

Vloni teprve se oťukávající pár v Třeboradicích už má také mladé a letos poprvé se pokouší o zahnízdění i moravský pár v Elektrárně Dětmarovice. „_O tom, že sokolí pár se pohyboval i nad touto severomoravskou elektrárnou jsme věděli podle zbytků holubů nalezených mezi výrobní technologií, ale nikdy jsme ho neviděli. Přesto jsme i zde v roce 2016 instalovali dvě budky a až teprve letos si do jedné z nich našli sokoli cestu, ale spíše se budou jen oťukávat, neboť samice je ještě mladá, asi dvouletá. Ve finále už jen zbývá, aby se tak stalo i v případě jaderných elektráren Temelín a Dukovany a východočeské elektrárny Poříčí. Tím pak bude Skupina ČEZ chránit ohroženého sokola stěhovavého opravdu napříč celou republikou. Tam jsou ale zatím budky útočištěm poštolek, což nevadí. Sice ještě mezi ohrožené druhy nepatří, ale také jich ubývá_“ uzavřel Václav Beran.

![Václav Beran s fotopastí](/media/vaclav_beran_fotopast.jpg "Připraveno na instalaci fotopasti k sokolí budce")
