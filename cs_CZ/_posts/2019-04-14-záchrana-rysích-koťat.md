---
title: Záchrana rysích koťat
published: true
image: /media/22519581_610.jpg
listing_thumbnail: /media/22519581_274.jpg
description: >-
  Na jihu Čech se odehrály hned dva dramatické příběhy dvou osiřelých rysích
  koťat z lesů jižních Čech, jeden se špatným koncem, druhý s dobrým. 
date: '2017-10-18'
lang_alternatives:
  en_GB: {}
category: news
layout: news
---
Na jihu Čech se odehrály hned dva dramatické příběhy dvou osiřelých rysích koťat z lesů jižních Čech, jeden se špatným koncem, druhý s dobrým. Půlroční osiřelá koťata rysa ostrovida jsou závislá na péči matky, bez matky ještě neumí lovit, hladoví a pak ze zoufalství mohou například navštěvovat i lidská obydlí, kde hledají něco k snědku.

První rysí kotě jste nám nahlásili 2. října přes Facebook, s tím, že již několik dní se pohybuje v průmyslovém areálu Jihočeských papíren ve Větřní. Kolegové ze záchranné stanice v Zoo Hluboká se jej snažili několikrát odchytit, ale podařilo se to až 5. října, kdy už bylo bohužel pozdě. Kotě těsně po odchytu zemřelo vyčerpáním a pitva odhalila, že zemřelo hlady, více jak 14 dní nic nejedlo. Navíc mělo zlomenou kost, kamenem ho poranily místní děti.

![Rysí kotě u Větřní, autor Jiří Bordáč](/media/22528351_203_610.jpg "Rysí kotě u Větřní, autor Jiří Bordáč")

Pár dní na to nám volala paní Věra Novotná-Zimmel, že mají na statku v Muckově u Černé v Pošumaví „ochočeného rysa“, který užírá psovi z misky. Bylo jasné, že se také jedná o sirotka a že času není nazbyt. Paní Novotná se stala hrdinkou dne. Kotěti začala na statku nenápadně podstrojovat a ve spolupráci s pracovníky Zoo Hluboká nainstalovali ještě týž den živochytnou klec. Kotě se chytilo hned druhý den ráno a prozatím má vyhráno! V relativně dobrém stavu bylo převezeno do Zoo Hluboká, kde je v péči ošetřovatelů.

![](/media/3lynx_cmyk_350.jpg)
