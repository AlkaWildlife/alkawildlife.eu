---
title: 'Bobři pomáhají s adaptací na změnu klimatu. Projekt BIBOB začíná. '
published: true
image: /media/dsc_4241_bobr_620.jpg
listing_thumbnail: /media/dsc_4241_bobr_274.jpg
description: Česko-saský projekt BIBOB vyhodnotí přínos bobrů s adaptací na změnu klimatu.
date: '2025-04-24'
logoset: SN_CZ
lang_alternatives:
  en_GB:
    permalink: en.alkawildlife.eu
    title: BIBOB
category: news
layout: news
---








Společná tisková zpráva České zemědělské univerzity v Praze, Českého vysokého učení technického v Praze a ALKA Wildlife







Praha 24.4.2025

# Bobři pomáhají s adaptací na změnu klimatu. Česko-saský projekt „BIBOB“ vyhodnotí jejich přínos. 





Týmy z České zemědělské univerzity v Praze, Českého vysokého učení technického v Praze a ALKA Wildlife zahájily společně s partnery z Německa inovativní a prakticky orientovaný projekt „BIBOB“, jehož cílem je zkoumat roli bobrů v adaptaci na klimatickou změnu. Stavbou hrází bobři dramaticky mění hydrologické a hydraulické poměry menších toků. Výzkumníci hodlají kvantifikovat jejich přínos v podobě snižování environmentálních rizik, a vypracují také praktická doporučení pro obce a úřady, jak přistupovat k bobřím hrázím. 



„_Bobři jsou fascinující zvířata, která dokáží vybudovat rozsáhlé přírodní mokřady. Jejich činnost pomáhá stabilizovat vodní režim v krajině, zvýšit biologickou rozmanitost území a posílit odolnost vůči změně klimatu. Negativní dopady změny klimatu jsou dnes jasně patrné v celé Evropě, včetně česko-saského příhraničního regionu. Krajina a ekosystémy i zde čelí klimatickým extrémům, které vedou jak k povodním, tak dlouhým obdobím sucha a následně ničivým lesním požárům. Tyto změny ovlivňují nejen přírodu, ale také lidi, kteří v těchto oblastech žijí,_“ říká Aleš Vorel z České zemědělské univerzity v Praze. 



„_Bobří hráze pomáhají zadržovat vodu v krajině, a to jak nad, tak pod povrchem, a rovnoměrněji ji pak uvolňovat do vodních toků, čímž zmírňují následky povodní i sucha. Činnost bobrů je však pro úřady a obce spojena s výzvami, protože bobři mohou způsobovat lokální záplavy nebo narušit hráze a břehy vodních toků svými norami. V současné době chybí obcím a orgánům ochrany přírody jasné informace a argumenty pro kvalifikovaná rozhodnutí, zda mají být bobří hráze zachovány nebo zda je třeba do bobřích staveb zasáhnout,_“ doplňuje Tomáš Dostál z Českého vysokého učení technického v Praze.



V projektu BIBOB má spolupráce mezi českými a německými univerzitami a dalšími realizačními partnery za cíl kvantifikovat pozitivní přínos bobřích hrází ke snižování environmentálních rizik, a dále vypracovat konkrétní a praktická doporučení pro opatření v oblasti managementu bobřích staveb. 

_Bobří mokřad_

![](/media/bibob_bobr_mokrad_620.jpg)





Projekt s oficiálním názvem „Přeshraniční management bobřích hrází v kontextu změny klimatu“ a registračním číslem 100743023 je podpořen z programu EU Interreg Sasko-Česká republika 2021-2027 částkou 871 764,90 EUR.



Zahajovací akce projektu se nedávno konala na Technické Univerzitě Drážďany, která je hlavním partnerem projektu, a byla doprovázena také exkurzí do studijní oblasti. První veřejný workshop k projektu, do kterého se mohou zapojit i další instituce a občané, je naplánován na červen 2025 v německém Bad Schandau. Průběh řešení projektu je možné sledovat na webových stránkách <https://www.sn-cz2027.eu/de/projekte/prioritat-2-klimawandel-und-nachhaltigkeit/100743023_bibob>
