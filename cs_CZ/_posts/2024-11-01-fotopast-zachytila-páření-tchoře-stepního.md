---
title: Fotopast zachytila páření tchoře stepního
published: true
image: /media/sequence-0305-2.jpg
description: >-
  S pomocí fotopasti se podařilo na jižní Moravě natočit světově unikátní záběry
  páření těchto tajemných šelem.
date: '2024-11-01'
logoset: MZP
lang_alternatives:
  en_GB:
    permalink: en.alkawildlife.eu
    title: The photo trap captured the mating of the steppe polecat
category: news
layout: news
---
O tchoři stepním (_Mustela eversmanii_) je toho známo velmi málo. A to nejen z našeho území, ale i v zahraničí je informací o ekologii tohoto druhu minimum. S pomocí fotopasti umístěné u nory na jižní Moravě se podařilo natočit světově unikátní páření těchto tajemných šelem ve volné přírodě. Přestože je tchoř stepní aktivní převážně v nočních hodinách, tentokrát byla dvojice aktivní převážně za denního světla, a tak jsou záběry barevné a umožňují nádherný vhled do chování tohoto skrytě žijícího savce. 

Tchoři stepní žijí samotářsky, samci i samice. Samice se do říje dostávají na konci března a říje trvá až do úspěšného páření. Ve volné přírodě mají tchoři stepní mláďata jen jednou do roka.

Tchoři stepní odpočívají v norách v zemi. U sledované nory byli v průběhu dvouměsíčního sledování několikrát samostatně zaznamenáni samec i samice. Rozpoznat samce a samici tchoře stepního není jednoduché. Obě pohlaví jsou stejně vybarvená, liší se velikostí, samice jsou menší, což na videích z fotopastí lze rozpoznat velmi těžko. Oba sledovaní jedinci mají ale jinou obličejovou masku, podle které je možné je rozpoznat. V prvním videu představujeme samici, jako sedí ve vchodu do sledované nory a sleduje okolí. 



<iframe width="560" height="315" src="https://www.youtube.com/embed/86i8Z7LOo50" frameborder="0" allowfullscreen=""></iframe>

_Ranní pohoda – samice tchoře stepního 30. 3. 2024 ráno_ 

Samec byl několikrát zachycen, jak intenzivně vyhrabává z nory hlínu a rozšiřuje ji. Výhrab u vchodu se postupně navyšoval a rozšiřoval.

<iframe width="560" height="315" src="https://www.youtube.com/embed/ZogUtlrmcng" frameborder="0" allowfullscreen=""></iframe>

_Intenzivní úprava nory samcem, 29. 3. 2024_

Samec kontroluje okolí vchodu do nory a pečlivě vnímá všechny pachy, aby zjistil co nejvíce o samici. Pravděpodobně tím zjistí, jestli samice v noře je a v jakém stavu říje se nachází. Také zjistí, jestli zde značkoval někdo jiný, například jiný konkurenční samec. 

<iframe width="560" height="315" src="https://www.youtube.com/embed/Ux3gj9zTsDk" frameborder="0" allowfullscreen=""></iframe>

_Čichová kontrola stavu samice - Samec tchoře stepního 19. 4. 2024_

Dvě hodiny před pářením, které jsme na fotopasti zachytili, samec do nory tahal seschlou vegetaci, kterou posbíral z blízkého okolí vchodu. O tomto chování jsme v literatuře nenašli žádnou zmínku. 

<iframe width="560" height="315" src="https://www.youtube.com/embed/QHmi0_S6ydA" frameborder="0" allowfullscreen=""></iframe>

_Samec nosí do nory starou vegetaci , 20. 4. 2024_

Samotné páření tchořů přerušovaně trvalo více než hodinu a půl. Probíhalo na povrchu přímo před vchodem do nory. Typicky pro kunovité šelmy, se samec zakusuje do šíje samice, čímž mimo jiné stimuluje ovulaci. Ovulace (uvolnění zralého vajíčka z vaječníku) u mnoha šelem není spontánní, ale vyvolaná právě samotným aktem páření. 

<iframe width="560" height="315" src="https://www.youtube.com/embed/MmS_etycuQw" frameborder="0" allowfullscreen=""></iframe>

_Páření tchořů, 20. 4. 2024_

V poslední fázi samec hlídá u vchodu do nory, aby samice neodešla jinam a nedostal se k ní jiný samec. Samice je v noře a když z nory vyleze, samec ji chytí za šíji, někdy i kdekoliv jinde, například za ocas, a vleče ji zpět do nory.

<iframe width="560" height="315" src="https://www.youtube.com/embed/ZSGOdQFylFA" frameborder="0" allowfullscreen=""></iframe>

_Hlídání samice samcem, 20. 4. 2024_
