---
title: Sokolí farma ČEZ v roce 2024
published: true
image: /media/obed-v-temeline_620.jpg
description: >-
  V roce 2024 se do světa rozletělo 23 sokolů z hnízdních budek na výškových
  stavbách ČEZ. 
date: '2025-02-18'
logoset: Nadace ČEZ
lang_alternatives:
  en_GB:
    permalink: en.alkawildlife.eu
    title: Falcons at CEZ chimneys in 2024
category: news
layout: news
---
Sokolí farma Skupiny ČEZ opět nezklamala, do světa se vloni rozletělo dalších třiadvacet mláďat kriticky ohroženého sokola stěhovavého.

Hnízdní budky instalované na výškových stavbách Skupiny ČEZ jsou celoročně monitorovány. V roce 2024 se osmi párům  sokola povedlo v lokalitách Skupiny ČEZ vyvést celkem 23 mláďat. Od roku 2011 tak bylo na stavbách Skupiny ČEZ vyvedeno minimálně 186 mláďat sokolů stěhovavých. 

## Jednou ano, podruhé ne

Chladicí věž je v Elektrárně Tušimice domovem sokolího páru již od roku 2011. V roce 2010 byla ve smotku kabelů na ochozu komína nalezena před jeho demolicí sokolí vejce. Tím byl dán podnět k tomu, aby se na výškových stavbách Skupiny ČEZ začaly postupně instalovat vůbec první hliníkové budky v České republice pro zahnízdění kriticky ohroženého druhu sokola stěhovavého. Až na dvě výjimky je tušimický pár s vyvedením mláďat úspěšný, celkem se jich už rozletělo do světa třiadvacet. „_Bohužel ale zrovna vloni bylo jejich hnízdění jedno z těch neúspěšných_,“ říká Václav Beran a doplňuje: "_Také z Elektrárny Prunéřov, kde sokoli po instalaci budky vyvedli poprvé mladé už v roce 2013, zmizel předloni na konci května pár úplně, aniž by zahnízdil. Důvod je pro nás stále velkou neznámou. Vloni se ovšem do areálu zase vrátil a vyvedl trojčata – dvě holky a kluka_.“

## Ledvík se usídlil v Počeradech

Celkem 16 potomků se již od roku 2011 povedlo vyvést sokolům v počeradské lokalitě. V roce 2019 se zde objevil u neoznačené samice, která přišla o svého druha, Ledvík. Což je vůbec první okroužkovaný sokolík ze Skupiny ČEZ, který se proklubal na svět v budce na ochozu komína Elektrárny Ledvice. O rok později už měl novou partnerku Rex ze 178 km vzdálené bavorské obce Nankendorf. „_Obývají budku na chladicí věži paroplynového cyklu. Jejich snažení o potomky je stejně jako v jiných případech střídavé. Z loňska mám třeba krásné fotky z jejich dubnového tokání, nakonec ale pár vůbec nezahnízdil_,“ krčí rameny ornitolog. Na druhou stranu mu již po čtvrté udělal radost pár z komínu Teplárny Trmice. „_Zde se mu dařilo hned čtyřikrát za sebou, nejdříve trojčata, pak dvakrát čtyřčata a vloni opět trojčata_.“  

![](/media/trmicka-trojcata-se-rozkoukavaji-po-svete-620.jpg)

_Trmická trojčata_

## Bez ztráty jediného bodu

Tak by se dal označit „odchov“ sokola stěhovavého v lokalitě Elektrárny Ledvice.  Sokolí pár zde poprvé zahnízdil v nainstalované budce v roce 2016 a od té doby se mu stále daří. Celkem se zde již proklubalo na svět 23 mláďat, včetně již výše zmiňovaného Ledvíka v roce  2017, který byl jako jediný i jedináčkem. Ornitolog Beran k tomu dodává: „_Vloni to byla trojčata, jedno ale bylo mnohem menší, než jeho sourozenci. U těch vím, že to byli kluk a holka, a také se mi je podařilo okroužkovat. Třetí mládě zůstalo bez kroužků. Nicméně v půlce května vesele vyskakovalo z budky na ochoz. Na začátku června pak už společně s ostatními poletovalo kolem komína a na konci téhož měsíce už bylo poslední, koho fotopast zachytila před odletem._“

![](/media/ledvicka-trojcata-tesne-po-okrouzkovani-ornitologem-beranem_620.jpg)

_Ledvická trojčata_

Rovněž zatím vždy úspěšný je sokolí pár z ochozu komína bývalé výtopny  ČEZ Teplárenské v Proboštově. Na rozdíl od ostatních sokolích matadorů, zde ale zahnízďuje teprve od roku 2021. Pár zde vloni a předloni vyvedl čtyřčata a oba roky předtím  trojčata. Otcem je syn Ledvíka vylíhlý v roce 2019 v Počeradech. Samice je neoznačená.

![](/media/ledvikuv-syn-se-usadil-s-neoznacenou-samici-v-probostove_620.jpg)

_Ledvíkův syn se usadil v Proboštově_

![](/media/neoznacena-samice-z-probostova_620.jpg)

_Samice z Proboštova_

![](/media/probostovska-ctyrcata_620.jpg)

_Proboštovská čtyřčata_

## Také jaderníci mají své sokoly

V rozmezí let 2015-2017 byly naistalovány sokolí budky i na ventilačních komínech jaderných elektráren Dukovany a Temelín. Sokolí páry se zde shodně objevily až v roce 2020. Temelínský byl v zahnízdění dvakrát neúspěšný a následně v letech 2023 a 2024 měl vždy po jednom mláděti. V Dukovanech už přišlo na svět 11 sokolích mláďat, dvakrát čtyřčata a vloni trojčata. Dvakrát zde bylo zahnízdění neúspěšné. Poprvé budku okupovala samice raroha velkého. Předloni se pak z lovu nevrátila samice a její partner zahřívání čtyř vajec v kombinaci se sháněním potravy bohužel sám nezvládl.

## A co střední Čechy a sever Moravy?

V Třeboradicích u Prahy se na ochozu komína v areálu společnosti Energotrans od roku 2019 poměrně dobře daří dalšímu páru ze „sokolí farmy“ Skupiny ČEZ. Vloni tak přivedl na svět tři a v letech před tím, krom roku 2023, celkem 15 mláďat. Od stejného roku přišlo na svět na komínu Teplárny Energotrans 12 mláďat. „Vloni se zde ale páru nezadařilo. Samice sice snesla čtyři vejce, ale ta pravděpodobně zastydla. Nejmladším párem, co se úspěšného zahnízdění týče, je ten z Elektrárny Dětmarovice. 

Jedinou lokalitou, kde se podle něj sokol stěhovavý nezdržuje, stále zůstává Elektrárna Poříčí. Zde od prvopočátku poskytuje sokolí budka útočiště poštolkám.

Na nákup fotopastí, speciální optiky, cestovní náklady i mzdy přispívá ornitologům z ALKA Wildlife Nadace ČEZ v rámci grantu Podpora regionů. V období 2015 – 2024 se jednalo již o celkem 2 053 000 korun.
