---
title: Vydra není mazlíček
published: true
image: /media/vydra_mazel_620.jpg
listing_thumbnail: /media/vydra_mazel_274.jpg
description: >-
  V posledních letech je čím dál více populární pořídit si vydru jako mazlíčka.
  Můžete si ji někde koupit?
date: '2023-04-21'
lang_alternatives:
  en_GB:
    permalink: en.alkawildlife.eu
    title: Otter is not a pet
category: news
layout: news
---
V posledních letech je čím dál více populární pořídit si vydru jako mazlíčka. Zejména v asijských zemích jsou vydry oblíbené, a tento trend přichází díky internetu a sociálním sítím také do Evropy. Nejčastější dotaz v naší poradně nyní je: Mohu si někde koupit vydru? 



NE, A VŮBEC TO NEDOPORUČUJEME. VYDRA NENÍ MAZLÍČEK!



Všechny druhy vyder jsou vyjmenované v CITES přílohách I či II, tedy mezinárodní obchod s nimi je kontrolovaný a regulovaný.

Vydra říční, tedy náš druh, je také chráněná, jak CITES, tak Evropskou směrnicí 92/43/EEC, i našim Zákonem o ochraně přírody a krajiny 114/1992 a dle vyhlášky 395/1992 je silně ohrožený druh. Tedy ulovit ji pro zájmový chov není možné. A žádný legální odchov vyder pro následný prodej u nás neexistuje.



Na internetu se dá dohledat, že vydru někdo jako mazlíčka chová. Je to ale díky nelegálnímu prodeji vyder odchytaných z volné přírody či nelegálních odchoven. Protože se jedná o „módní vlnu“, je to velký problém, který ohrožuje populace volně žijících vyder v Asii. 



Vydra je jako mládě roztomilé zvíře, ale to je i tygr. V dospělosti se její chování změní a bývá poměrně agresivní, i vůči svému „páníčkovi“. Na kousnutí vydrou nezapomenete. Nenechte se zmást internetem, většina videí a fotografií ochočených vyder, které na internetu najdete, zobrazují vydry malé (_Aonyx cinereus_), které jsou daleko menší než je naše vydra říční (_Lutra lutra_).



Vydry jsou navíc poměrně náročné na péči. Potravou jsou ryby. Kilogram denně! Smrdí, čůrají a kalí, kde je napadne (mimo jiné je to jejich způsob značkování, komunikace). A potřebují vodu! Potřebují alespoň malý rybníček, aby jim byly poskytnuty základní welfare podmínky. Vůbec se nehodí do domácnosti. Jednou u nás doma byl na návštěvě 20 minut Vydrýsek z Večerníčku a okamžitě zboural všechny květináče, kde cítil vodu, a poté se snažil dostat do akvária. Jako buldozer se probourával vším, co jsme měli v bytě s neuvěřitelnou zásobou energie a síly. A výběh na zahradě? Zvíře tam určitě šťastné nebude a nejspíš ho moc často ani neuvidíte. 

Ač roztomilá, je vydra šelma s vysokými nároky.



Pokud máte rádi vydry a chcete je pozorovat, pořiďte si fotopast či přístroj s nočním viděním (vyjde to levněji než vydra) a pozorujte ty divoké, které u nás žijí. Vydry se nyní u nás vyskytují všude. Pokud máte jezírko, rybníček, buďte si jistí, že vám tam chodí. Při troše trpělivosti můžete mít krásné zážitky s vydrou, aniž byste nějakou trápili.
