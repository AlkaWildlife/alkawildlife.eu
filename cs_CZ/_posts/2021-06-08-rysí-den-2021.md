---
title: Rysí den 2021
published: true
image: /media/cs_lynxday_rgb.jpg
listing_thumbnail: /media/cs_lynxday_274.jpg
description: Oslavou mezinárodního dne rysů zahajujeme nový rysí projekt RysLuchs.
date: '2021-06-11'
logoset: FMP
lang_alternatives:
  en_GB:
    permalink: en.alkawildlife.eu
    title: Lynx day 2021
category: news
layout: news
---
<div class="clearfix"></div>

Jedenáctý červen je již čtvrtým rokem mezinárodním dnem rysa. V několika státech se koná množství různých akcí pro veřejnost, jejichž cílem je seznámit veřejnost s touto šelmou.

Mapa akcí k mezinárodnímu rysímu dni [zde](https://www.google.com/maps/d/u/1/viewer?mid=1t9DVuEjwCzCV0WH78nJ5AYbL-ZN_K29P&ll=49.13717443440608%2C7.146297797956626&z=5).

V rámci nového [projektu Rys-Luchs](/projects/rys-ostrovid-perla-%C4%8Desko-rakousk%C3%A9ho-pohrani%C4%8D%C3%AD), který právě začíná, se proto i my přidáváme k oslavám rysího dne. 

Rys ostrovid (_Lynx lynx_) je ohroženým a chráněným druhem u nás, v Rakousku i celé Evropě. V současné době se trvale vyskytuje i v oblasti česko-rakouského pohraničí, na které se nový projekt zaměřuje. Drtivá většina těchto rysů je „mezinárodních“, putují mezi Českou republikou a Rakouskem. Je proto důležité, aby čeští a rakouští odborníci spolupracovali na určování rysů, na přípravě společných seznamů i map a aby spolu byli schopni přesně vyhodnotit stav rysí populace, která je malá, izolovaná a ohrožená pytláctvím i autodopravou. 

Pojďte se k dnešnímu dni seznámit s šesti česko-rakouskými rysy.

<br/>

![Rys Luděk](/media/ludek_620.jpg "Rys Luděk")

Rysí kocour Luděk se proslavil jako rys - cestovatel. Za půl roku ušel trasu dlouhou minimálně 130 km. Z Prachaticka k rakouskému Linzi a pak do Novohradských hor. Při svém putování musel opakovaně překonat dálnice, železnice i řeku Dunaj. 

<br/>

![Rysice Marylin s koťaty](/media/marylin_620.jpg "Rysice Marylin s koťaty")

Česko-rakouská rysí kočka Marylin obývá oblast pravého břehu Lipna. Je zkušenou matkou, která už odchovala pět vrhů koťat. Na této fotografii vede svá dvě koťata z roku 2017. 

<br/>

![Rys Vendelín](/media/vendelin_620.jpg "Rys Vendelín")

Rysí kocour Vendelín se narodil v roce 2017 v Novohradských horách jako jeden ze tří synů rysice Jiskry. Když dospěli, přebral toto území jeho bratr a Vendelín musel odejít pryč. Kocouři se o svá teritoria nedělí. 

<br/>

![Rys Lesk](/media/lesk_620.jpg "Rys Lesk")

Rysí kocour Lesk se narodil v roce 2017 v Novohradských horách jako jeden ze tří synů rysice Jiskry. Když dospěli, zvítězil nad svými bratry a stal se zde jediným samcem. V teritoriu má dvě kočky - Bouři a Lee.

<br/>

![Kotě rysice Anny](/media/anna_620.jpg "Kotě rysice Anny")

Kotě kočky Anny, narozené na jaře 2019 u Rožmberka nad Vltavou, ve věku zhruba jednoho roku opustilo matku a teď si hledá nové teritorium. Při hledání nového území mohou rysí puberťáci urazit i více než 100 km. 

<br/>

![Rysice Leila](/media/leila_620.jpg "Rysice Leila")

Česko-rakouská rysí kočka Leila obývá oblast pravého břehu Lipna. Na fotografii si pečlivě olizuje tlapku. Pravidelná očista celého těla, zejména pak různých škrábanců a povrchových zranění je důležitou součástí péče o rysí zdraví. (foto Grünes Herz Europas- Nationalparkregion Donau-Moldau)
