---
title: Největší cestovatel roku 2018 je rys Daniel
published: true
image: /media/daniel-s-matkou_610.png
listing_thumbnail: /media/daniel-s-matkou_274.png
description: >-
  Při příležitosti Mezinárodního dne rysů, který připadá na 11. června,
  připravili čeští ochranáři mnoho akcí, na kterých budou veřejnost seznamovat s
  intimními pohledy do života rysů.
date: '2019-06-11'
logoset: 3lynx
lang_alternatives:
  en_GB:
    permalink: /news/the-greatest-traveler-of-2018-is-daniel
    title: The greatest traveler of 2018 is Daniel
category: news
layout: news
---
TISKOVÁ ZPRÁVA
 Ministerstva životního prostředí

## Největší cestovatel roku 2018: rys Daniel. Chodí na 130 kilometrové výlety

**Praha, 10. 6. 2019 – Při příležitosti Mezinárodního dne rysů, který připadá na 11. června, připravili čeští ochranáři mnoho akcí, na kterých budou veřejnost seznamovat s intimními pohledy do života rysů.**

Největší českou populaci rysů hostí Šumava a její široké okolí – oblast sahající od Slavkovského lesa přes Brdy k Novohradským horám a pokračující až k Linci v Rakousku a Norimberku v Bavorsku. Díky mezinárodní spolupráci zde probíhá intenzivní mapování rysů pomocí fotopastí, které umožňuje nejen stanovit minimální počet jedinců s výskytem ve zdejší oblasti, ale také odhalovat životní osudy jednotlivých zvířat i celých rodin. Na mapování se společně podílejí jak ochranáři, tak lesníci a myslivci. Rysové jsou díky své specifické kresbě individuálně rozeznatelní, dlouhodobé sledování proto může odkrývat životní osudy románových rozměrů. 

Metodika mapování, která je již využívána delší dobu, ovšem běží až teprve od roku 2017 v celé oblasti výskytu česko-bavorsko-rakouských rysů a umožňuje do života rysů nahlédnout stylem podobným paparazziům. A tak mnohdy víme, kde se jedinec potuloval, s kým měl mláďata, kdo jsou jeho rodiče, ale i třeba kdo zcela zmizel a je možná mrtvý. 

Po zpracování stovek rysích fotografií lze titulem Rekordman migrací 2018 ocenit kocoura Daniela. Ten se v květnu 2017 narodil kočce Iris na Železnorudsku. V březnu 2018 se vydal na Plánický hřeben, kde strávil jaro a léto, ale v říjnu se již ukázal před objektivem fotopasti na pravém břehu Lipna. To je expedice víc než 130 km vzdušnou čarou. Nepřekonal ho ani Fabián, který se také narodil v květnu 2017 nedaleko Kašperských Hor. V listopadu 2018 si udělal výlet do Brd, aby už v prosinci byl zase zpátky na Šumavě. Za šťastlivce roku 2018 můžeme prohlásit Amálku. V prosinci 2018 nahlásil rakouský řidič pozorování zraněného rysa na frekventované silnici na Vyšebrodsku. Díky pohotové reakci řidiče získali odborníci fotodokumentaci a podrobnosti o případu. Rys sice ze silnice odešel, ale v následujícím období se nevyfotil na žádné z fotopastí v okolí. Teprve v březnu 2019 se živá a zdravá rysice opět ukázala před objektivem.

„_O životě rysů se můžete více dozvědět v rámci zítřejšího Mezinárodního dne rysů během akcí, jako je například webinář s fotografem Ondřejem Prosickým, přednáška Rys, šelmy a dravci v české přírodě v pražském centru Langhans nebo celodenní akce pro děti v Domě přírody v Českém lese_,“ zve Anežka Pavlíková z Ministerstva životního prostředí. 

Mapování a monitoring rysů probíhá v rámci projektu 3Lynx, který je financován programem Interreg Central Europe. „_Většina rysů se pohybuje mezi Českou republikou, Bavorskem i Rakouskem bez ohledu na hranice, proto v roce 2018 tyto tři státy podepsaly dohodu o dlouhodobé spolupráci na monitoringu těchto šelem. Výsledky pravidelného sledování rysů v celém rozsahu výskytu populace umožní spolehlivě vyhodnotit její stav a přijmout potřebné kroky pro její ochranu,_“ přibližuje projekt jeho hlavní koordinátorka Simona Poláková z Ministerstva životního prostředí.  



Projekt 3LYNX sledujte na <https://www.interreg-central.eu/Content.Node/3Lynx.html>



Sledujte video z fotopastí k Mezinárodnímu dni rysů na  [https://www.youtube.com](https://www.youtube.com/watch?v=Q5O1mpvbpJI&t=22s)
