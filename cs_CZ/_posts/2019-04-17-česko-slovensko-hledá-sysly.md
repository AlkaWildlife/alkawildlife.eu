---
title: Česko Slovensko hledá sysly
published: false
image: /media/dscn7300_610.jpg
listing_thumbnail: /media/dscn7300_274.jpg
description: >-
  S přicházejícím jarem skončil zimní spánek syslů. Monitoring tohoto kriticky
  ohroženého savce může právě začít. Do terénu vyrazí odborníci na jižní Moravě
  i na západním Slovensku. Mapování syslů je ale velmi náročné, a tak odborníci
  uvítají pomoc veřejnosti. 
date: '2019-04-17'
lang_alternatives:
  en_GB: {}
category: news
layout: news
---
TISKOVÁ ZPRÁVA ALKA WILDLIFE,O.P.S. A DAPHNE - INŠTITÚTU APLIKOVANEJ EKOLÓGIE

## Česko Slovensko hledá sysly. Po zimním spánku je mapují odborníci i veřejnost

Lidéřovice, Bratislava 17. dubna 2019 

**S přicházejícím jarem skončil zimní spánek syslů. Monitoring tohoto kriticky ohroženého savce může právě začít. Do terénu vyrazí odborníci na jižní Moravě i na západním Slovensku. Mapování syslů je ale velmi náročné, a tak odborníci uvítají pomoc veřejnosti.** 

Sysel obecný je hlodavec, který více než polovinu roku prospí zimním spánkem. Protože je to druh, který z naší krajiny skoro vymizel, soustředí se na něj pozornost ochránců přírody i výzkumníků, kteří se snaží zmapovat jeho zbývající populace. Kvůli zimnímu spánku je období sledování syslů limitováno dobou, kdy jsou aktivní. A toto období právě začíná. 

Jak takové mapování syslů probíhá? „_Na lokalitách, které známe, se snažíme spočítat počet jedinců v kolonii. To je možné odhadnout pomocí čerstvě otevřených vchodů do nor. Sysel po probuzení ze zimního spánku instinktivně vyhrabává novou kolmou noru přímo k povrchu. Čerstvý vchod lze odlišit od starých z loňského roku_,“ vysvětluje koordinátorka mapování na Slovensku, Monika Chrenková z nevládní organizace Daphne a pokračuje: „_K otevřeným norám přisypáváme slunečnici, abychom syslům v časném jarním období pomohli překonat nedostatek potravy a podpořili vývoj kolonií._“ Přikrmováním ale lze syslům i velmi ublížit! „Sysel přirozeně konzumuje poměrně chudou stravu složenou především z rostlin a jejich semen a např. pečivo či zbytky z kuchyně nebo i větší množství ovoce pro ně rozhodně nejsou vhodné“ varuje veřejnost ředitel odboru druhové ochrany MŽP Jan Šíma. Takovýto způsob podpory syslů je proto lépe nechat na odborníky a pomoci je možné právě třeba zapojením se do probíhajícího mapování.  

Je možné, že některé menší kolonie syslů zatím unikaly pozornosti odborníků. Proto se v jarním období snaží pátrat po syslech také v nových územích, a to jak hledáním nor, tak pozorováním. Při pochůzce krajinou lze sysly vidět či slyšet. Sysel je denní tvor. V trávě se často staví na zadní nohy, aby měl přehled o predátorech či dalším nebezpečí. Tehdy si ho lidé mohou dobře prohlédnout. Sysly lze vystopovat i sluchem, před nebezpečím se totiž navzájem varují charakteristickým pískáním. „_Sysel je tvorem zemědělské krajiny, na Slovensku jde často o pastviny s velikou rozlohou. Najít ho tedy není vůbec jednoduché,_“ objasňuje náročnost úkolu Monika Chrenková. Koordinátorka mapování z druhé strany hranice Kateřina Poledníková z organizace ALKA Wildlife přitakává: "_Naši pracovníci prochodí na jaře desítky kilometrů. Na rozdíl od Slovenska jde ale o trochu jiné prostředí, u nás vypadá zemědělská krajina jinak, a tak nacházíme sysly zejména ve vinicích, v sadech a v záhumenkách na okraji vesnic. Prostředí je to hodně nepřehledné, hlavně když už se vegetace zazelená, proto je důležité co nejvíce zmapovat na začátku jara_.“ 

Sysel obecný je kriticky ohrožený druh, vyskytuje se jak v České republice, tak i na Slovensku jen v malých, navzájem izolovaných koloniích. Zmapování jeho výskytu je základní informací, na ní staví následný monitoring, ochrana i realizace opatření na podporu  populace. „_V závislosti na tom, jak lokalita vypadá, se snažíme zlepšit jejich prostředí sečením, odstraněním náletu, prořezávkou křovin, usměrněním pastvy, výsadbou ovocných stromů atd_.“, popisuje aktivity ochranářů na Slovensku Monika Chrenková. 

„Z_ásadní roli mají vlastníci pozemků, zemědělci, kteří mohou syslím koloniím pomoci, např. udržováním nebo obnovou pestré mozaiky krajiny v rámci tradičního hospodaření ve vinicích, sadech i na travních porostech, omezením užívání pesticidů a podobně_“, doplňuje ředitel Jan Šíma. Na české straně již takto probíhá podpora syslů v zemědělsky využívaných lokalitách zejména formou spolupráce s vlastníky pozemků pod záštitou ochranných známek Sysli na vinici a Sysli v sadu. 

Veřejnost tak vlastně může pomoci dvakrát. Nákupem vína či meruněk od pěstitelů, kteří vytváří vhodné prostředí pro sysla, a nahlášením svých pozorování. „_Pomoc od veřejnosti moc oceníme. Stačí, aby se lidé při jarní procházce dívali okolo sebe, co v jejich okolí žije. Místní lidé někdy vědí, že v jejich sadu či na jejich pastvině žijí sysli. Ale ne každý si uvědomí, o jakou jde vzácnost a že bychom tuto informaci uvítali_,“ uzavírá Kateřina Poledníková. 

A jak vlastně poznáte sysla či syslí noru? Sysel je středně velký hlodavec, váží přibližně 200 až 350 g a měří okolo 20 cm. Má hnědavý přiléhavý kožich, malé uši a velké oči, krátký štětkovitý ocas. Na rozdíl od jiných našich hlodavců je aktivní ve dne. Když se postaví na zadní, nelze ho si splést. Jeho nory jsou poměrně velké, s průměrem 5 až 6 cm. U vchodu do šikmých nor je výhrabek hlíny, protože je sysel hrabe shora a hlínu vyhazuje za sebe na povrch. Kolmé nory, které naopak sysel vyhrabává zezdola a vyhrabaná hlína okolo vchodu tedy není, vypadají jako by někdo zapíchnul a opět vyndal ze země kovový sloupek plotu – jsou to ostře řezané, perfektně rovné kolmé díry hluboko do země. 

Pozorování či dotazy je možné zasílat na tyto kontakty: 

ČR: katerina.polednikova@alkawildlife.eu 

SR: chrenkova@daphne.sk

![Sysel obecný](/media/dscn2749_610.jpg "sysel obecný")

![Dva panáčkující sysli v trávě](/media/img_8253_610.jpg "sysel obecný")

_Sysli velmi často panáčkují a jsou tak nezaměnitělní._



![Vchod do nory kolmo dolů](/media/img_8959_610.jpg "Kolmý vchod do nory")

_Kolmý vchod do syslí nory_

__

![Nora sysla s výhrabkem](/media/dscn0142_610.jpg "Nora sysla s výhrabkem")

_Vchod do nora sysla s výhrabkem_
