---
title: Rysice Jiskra má dvě koťata
published: true
image: /media/jiskra_610.jpg
listing_thumbnail: /media/jiskra_274.jpg
description: >-
  Rysí kočka Jiskra z Novohradských hor má dvě koťata. Fotka této rysí rodinky
  je prvním důkazem o rozmnožování rysa v Novohradských horách vůbec.
date: '2016-09-09'
lang_alternatives:
  en_GB: {}
category: news
layout: news
---
Rysí kočka Jiskra z Novohradských hor má dvě koťata! Fotka této rysí rodinky je prvním důkazem o rozmnožování rysa v Novohradských horách na české straně. Navíc jde o první zaznamenanou česko-rakouskou rysí rodinu. Jiskra se totiž pohybuje se svými koťaty na obou stranách hranice.

![Jiskra s koťaty](/media/jiskra-2kotata_v_610.jpg)

Jiskra, která se narodila před dvěma lety na Prachaticku, přišla do Novohradských hor/Freiwaldu letos v zimě a zdá se, že se zde usadila natrvalo. Otcem jejích koťat bude pravděpodobně tříletý rys Jan, syn česko-bavorské rysice Silvy. Jan pochází z Národního parku Bavorský les a do Novohradských hor, respektive Freiwaldu přišel také tuto zimu, po cestě byl zaznamenán v lesích u Freistadtu. Víme, že Jiskra a Jan se setkali v období říje a tato setkání nebývají u rysů nijak nevinná. Jediným dalším samcem, který v současnosti obývá Novohradské hory je navíc Jiskry bratr Luděk, a považujeme za dost nepravděpodobné, že by si spolu sourozenci něco začali. Vše tedy ukazuje na to, že šťastným otcem je v tomto případě Jan. Nejen u člověka, ale i u rysů ale platí, že otec není nikdy jistý a tak pokud nezískáme DNA vzorek přímo od koťat, jen Jiskra bude vědět kdo je skutečně otcem jejích flekatých koťat. 

![](/media/mapka-jiskra-a-jan-final_610.jpg "Jak se Jiskra a Jan dostali do Novohradských hor")

![Rys Jan](/media/jan_2_610.jpg "Rys Jan")

[Rysí příběhy](/projects/rysi-pribehy.html) vychází s grantovou podporou Ministerstva životního prostředí. Materiál nemusí vyjadřovat stanoviska Ministerstva životního prostředí.

Projekt probíhá ve spolupráci s Beleco z. s.
