---
title: >-
  K ochraně 3 evropských populací rysa ostrovida se spojí 12 organizací z 6
  zemí. 
published: true
image: /media/vysokácdy00018rys_610.jpg
listing_thumbnail: /media/vysokácdy00018rys_274.jpg
description: >-
  K ochraně 3 evropských populací rysa ostrovida se spojí 12 organizací z 6
  zemí. Projekt  3Lynx se rozjíždí. 
date: '2017-08-18'
lang_alternatives:
  en_GB: {}
category: news
layout: news
---
TISKOVÁ ZPRÁVA MINISTERSTVA ŽIVOTNÍHO PROSTŘEDÍ

**Praha 18. srpna 2017 – Návrat a obnova populace rysa ostrovida je snahou mnoha evropských států, včetně České republiky. Rysi potřebují k životu velké území, jejich populace často přesahují hranice více států. K zajištění ochrany těchto krásných šelem je proto nezbytné mít komplexní informace o životě z celého areálu výskytu dané populace a k tomu sladit ochranářské úsilí ve všech dotčených zemích. Jinak může být úsilí o záchranu tohoto silně ohroženého druhu marné. Proto české Ministerstvo životního prostředí ve spolupráci s dalšími partnery z šesti evropských zemí připravilo a nyní zahájilo projekt 3Lynx. Ten nastaví způsob sledování a ochrany rysa ve třech evropských populacích a připraví mezinárodní strategii jeho ochrany.**

Projekt 3Lynx se zaměřuje na tři evropské populace rysů: česko-bavorsko-rakouskou populaci a dále na populaci obývající Alpy a Dinárský kras. Všechny tři mají podobnou historii – po vyhynutí rysa na přelomu 19. a 20. století sem byli rysi v 70. a 80. letech znovu vráceni. Tyto tzv. reintrodukce považujeme za úspěch. Dnes se v každé z uvedených oblastí vyskytuje samostatná, byť malá rysí populace. Pro jejich dlouhodobé přežití je ale třeba zajistit mnohem více – spojit síly k zastavení nelegálního lovu, omezit fragmentaci krajiny a snažit se její neutěšený stav napravit, zajistit lepší spolupráci a komunikaci všech významných aktérů, včetně států, mezi kterými se rysí populace pohybují.

Projekt 3Lynx proběhne ve dvou krocích. Nejdříve nastaví koordinované sledování rysů v celém areálu výskytu dané populace, jednotlivé země tedy mezi sebou sladí přístup ke sběru a sdílení dat. Následně pak bude připravena nadnárodní strategie, jak přistupovat k ochraně tohoto druhu. Součástí projektu budou také aktivity zaměřené na informování veřejnosti a komunikaci, zapojení hlavních dotčených subjektů, jako jsou lesníci či myslivci a další.

„_Rysi neznají hranice. Mládě se může narodit v Čechách, pak se při hledání nového domova toulat v Rakousku a nakonec se usadí v Německu. Je tedy naprosto zásadní, abychom přes hranice s našimi sousedy sdíleli informace a jednotlivé přístupy a byli tak schopni tento druh efektivně chránit,_“ říká Jan Šíma, ředitel odboru druhové ochrany a implementace mezinárodních závazků MŽP.

„_Sledování rysů v takovém rozsahu je koordinačně náročné, proto do něj budou zapojeni i myslivci a lesníci, kteří mají detailní přehled o tom, co se na jimi spravovaných územích děje. Zároveň by to mělo ochranářům usnadnit komunikaci s nimi a také zvýšit jejich zájem o rysa jako o přirozenou součást našich lesních ekosystémů. Základy pro tuto spolupráci byly již položeny během projektu Trans-Lynx, který se ale týkal pouze Čech a Bavorska_,“ říká Tereza Mináriková z Alka Wildlife, jedné z odborných organizací podílejících se na projektu.

Projekt 3Lynx poběží 3 roky a je od letošního července financován programem Interreg Central Europe. Přímo se jej účastní 11 partnerů z 5 zemí (ČR, Německo, Rakousko, Itálie, Slovinsko). Participují na něm jak státní orgány (MŽP, Národní park Šumava, Agentura ochrany přírody a krajiny ČR, Bavorská agentura ochrany životního prostředí, vláda Horního Rakouska, Slovenia Forest Service), tak vědecké instituce (Veterinární univerzita ve Vídni). Okrajově se díky dlouhodobé spolupráci se Slovinci zapojí i Univerzita v Záhřebu. 

Důležitými partnery jsou i nevládní organizace jako Alka Wildlife, WWF Germany, Italian Lynx Project, Green Heart of Europe. Na [webu projektu](https://www.interreg-central.eu/Content.Node/3Lynx.html) můžete průběžně sledovat informace o postupu projektu.

![](/media/3lynx_cmyk_350.jpg)
