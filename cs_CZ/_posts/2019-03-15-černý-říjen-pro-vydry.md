---
title: Černý říjen pro vydry
published: true
image: /media/img_20181025_083635_620_v.jpg
listing_thumbnail: /media/img_20181025_083635_274_v.jpg
description: >-
  Říjen 2018 bude zapsán černě do statistik odborníků, kteří sledují vydry. V
  tomto měsíci nalezli na silnicích celkem sedmnáct uhynulých vyder. Ukazuje se,
  že právě doprava je pro přežívání vyder zásadní faktor. 
date: '2019-03-15'
lang_alternatives:
  en_GB: {}
category: news
layout: news
---
Tisková zpráva 

## Černý říjen pro vydry: na silnicích se našlo 17 mrtvých zvířat

**Lidéřovice, 3. listopadu 2018: Říjen 2018 bude zapsán černě do statistik odborníků, kteří sledují vydry v naší republice. V tomto měsíci nalezli na silnicích celkem sedmnáct uhynulých vyder. S rostoucí intenzitou silniční dopravy totiž stoupá počet usmrcených jedinců této chráněné šelmy. Ukazuje se, že právě doprava je pro přežívání vyder zásadní faktor.**

Od Vodňan až po Poodří vyjížděli v říjnu odborníci monitorující populaci vydry říční u nás, aby posbírali uhynulé vydry ze silnic. Celkové číslo - sedmnáct vyder – se zapíše černým písmem ve vydřích statistikách.

„_Tento měsíc jsme organizovali sběr tří vyder, jednu z hlavního tahu z Prahy do Tábora, druhou u Příbrami a třetí u Vlašimi. K nim ještě dodám vydru z konce září z dálničního okruhu v Praze Ruzyni. V našem kraji je provoz na silnicích extrémní, a přestože zde vyder není mnoho, na silnicích je nacházíme často_,“ říká Tereza Mináriková z ALKA Wildlife, koordinátorka sběru pro Středočeský kraj.

Za Jihočeský kraj ji doplňuje kolega Lukáš Poledník: „_Jihočeský kraj je tradiční oblastí výskytu vyder. Ale rybníkářskou krajinu protíná množství frekventovaných silnic. Např. silnici z Třeboně do Veselí nad Lužnicí jsme nazývali silnicí smrti. V posledních letech ale narostl počet úhynů na silnicích z Českých Budějovic na Prahu, ať už přes Písek či přes Tábor. A tak jsme v říjnu sbírali vydry u Nerestce, Mirotic, Protivína, Vodňan, Hluboké nad Vltavou a také na konci nového úseku dálnice D3 u Borku_“. Tři vydry byly nalezeny na silnicích kraje Vysočina a pro kompletní obraz je třeba doplnit dvě vydry z Libereckého kraje, jednu z Královéhradeckého, Moravskoslezského a Zlínského \[1,2].

„_Tolik vyder uhynulých na silnicích v jednom měsíci jsme dosud nezaznamenali. Je to smutný rekord, ale nijak překvapivý_,“ uvádí Kateřina Poledníková z ALKA Wildlife a vysvětluje proč: „_Sběr uhynulých vyder je u nás organizován již od 70. let, kdy se vzácné vydry začaly do našich vod navracet. Postupně jsme nacházeli více a více mrtvých vyder na silnicích, v posledních letech je to okolo šedesáti zvířat ročně, letos jsme zatím na čísle 55, ale ještě nás čekají dva měsíce. Rostoucí počet způsobovaly dva hlavní jevy: vydří populace od 70. let rostla a to logicky znamenalo více uhynulých vyder. V posledních letech však již populace spíše stagnuje. Příčina rostoucích počtů usmrcených vyder je tedy jasná – více aut na silnicích znamená větší pravděpodobnost srážky přebíhající vydry s vozidlem. Vydry jsou velké cestovatelky, denně urazí několik kilometrů a přitom musí překonávat všudypřítomné silnice. Pokud je most či propustek pod silnicí špatně konstruován, vydra raději vyleze na vozovku a přebíhá ji._“

Sledovat vývoj populace ohrožených druhů a vliv různých faktorů odborníkům pomáhají i matematické modely. „_Před osmi lety jsme vytvořili první model pro vydru říční v České republice. S ohledem na prognózy ve vývoji dopravy počítal již tento model s 2 % nárůstem mortality vyder na silnicích v následujících letech. Model ukázal, že vydří populace se brzy dostane do stavu, kdy již ztráty na silnicích nedokáže kompenzovat a vyder u nás začne ubývat. Současná realita dává modelu za pravdu. Je tedy možné, že vydra, která se v posledních desetiletích do naší přírody vrátila, začne v některých oblastech opět mizet,_“ dodává Poledníková.

Intenzita autoprovozu na silnicích neustále roste. Silniční doprava se stává kritickým faktorem pro mnoho živočichů v naší krajině, na silnicích hynou drobné žáby, zajíci, ježci, kopytníci, ale i ty větší jako rys ostrovid či los evropský.

Poznámky:

\[1] Data o zvířatech usmrcených na silnicích jsou důležitým zdrojem informací o tomto chráněném druhu, proto je organizován jejich sběr. Riziková místa se zaznamenávají, určuje se příčina úhynu, hledají se další zranění, zjišťuje se pohlaví, věk, u samic z placentárních jizev zda a kolik měly mláďat, berou se vzorky tkání z různých částí těla pro další analýzy, např. množství těžkých kovů, hledají se vnitřní parazité.

\[2] Více informací je možné najít také na [www.vydrynasilnici.cz ](www.vydrynasilnici.cz)a kompletní seznam 17 uhynulých vyder .

_Foto: Vydra uhynula na silnici po srážce s vozidlem v obci Raspenava 25. října 2018 (autor: Radomír Studený)_

![](/media/img_20181025_083635_610.jpg)
