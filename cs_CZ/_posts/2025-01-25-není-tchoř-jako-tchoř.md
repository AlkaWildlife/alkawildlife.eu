---
title: Není tchoř jako tchoř
published: true
image: /media/tchori_uvod_620.jpg
listing_thumbnail: /media/tchori_uvod_274.jpg
description: 'V České republice žijí dva druhy tchořů. Jak je poznáte? '
date: '2024-07-30'
logoset: MZP
lang_alternatives:
  en_GB:
    permalink: en.alkawildlife.eu
    title: Two species of polecat
category: news
layout: news
---


Česká republika spadá do areálu výskytu dvou druhů tchořů, kteří se zde potkávají: tchoř tmavý (_Mustela putorius_ Linnaeus, 1758) a tchoř stepní (_Mustela eversmanii_ Lesson, 1827). Druhová identifikace může být náročná, protože oba druhy jsou si velmi podobné, v některých oblastech České republiky mohou žít v podstatě vedle sebe, a komplikaci také přináší možnost výskytu hybridů. Tchoř stepní a tchoř tmavý jsou si blízce příbuzné druhy, v rámci podčeledi kun (Mustelinae) k jejich odlišení došlo nejpozději (jen zhruba před 500 tisíci lety). 

Tchoř světlý je také znám jako tchoř plavý či tchoř světlý a v dřívějších dobách byl lidově nazýván mlynář. Tchoř tmavý byl nazýván žabák. Všechna tato česká jména tak trochu napovídají, jak se tyto dva druhy liší vzhledem a také prostředím, ve kterém žijí. 

## Prostředí obou tchořů

Tchoř stepní obývá především otevřenou přirozenou i kulturní zemědělskou krajinu, tedy stepi, pastviny, pole, louky, úhory.  Naopak tchoř tmavý preferuje prostředí lesní a mokřadní a nevyhýbá se i blízkosti lidských obydlí. V zemědělské krajině se tchoř tmavý více drží stromořadí a větrolamů, podél toků a v blízkosti vesnic.  

## V čem jsou si tchoři podobní

Oba druhy tchořů jsou středně velké šelmy zavalitějšího tvaru, tělo je protáhlé a končetiny jsou velmi krátké. Váhově jsou srovnatelní (0,5 – 2 kg). Ve zbarvení srsti se vyskytují barvy od pískově žluté, žlutohnědé až po tmavohnědou a černou. Oba druhy mají typickou „tchoří“ obličejovou masku. Na uších a obličeji se střídají bílé, hnědé a černé plochy, maska je poměrně variabilní, a to jak mezi jedinci, tak se mění i s věkem či s ročním obdobím. 

## Jak určit druh tchoře

Fenotypově, tedy podle vnějšího vzhledu a zbarvení, je v některých případech určení problematické. Oba druhy jsou si velmi podobné, zbarvení srsti vykazuje individuální odlišnosti. A záleží také na tom, jaké informace máte k dispozici, jestli kompletní čerstvý kadáver, či rozjetý kus kůže ze silnice, barevný či černobílý snímek z fotopasti atd. 

Tchoř světlý má protáhlejší tvar těla, tchoř tmavý je zavalitější. 

Tchoř stepní má světlejší zbarvení srsti, žlutá podsada více prosvítá přes tmavé pesíky. Jednotlivé části těla – záda a šíje, břicho – ale vykazují určitou variabilitu v odstínech, a to u obou druhů, obecně u tchoře stepního převládají světlé odstíny a u tchoře tmavého tmavší. Zbarvení celkově ukazuje na příslušnost k jednomu z druhů, ale u některých jedinců může být nejednoznačné. Oba druhy mají tmavě hnědé až černé nohy a konec ocasu. Kořen ocasu tchoře stepního má vždy světlé zbarvení, přechod světlé a tmavé části bývá dobře vidět. 

V případě nejasných případů, je vhodné druh určit genetickou metodou, případně ještě přichází v úvahu podívat se na lebku, kde se nachází několik poměrně dobře rozlišitelných znaků. 



_Kožní preparáty tchořů v Kunst historisches museum ve Vídni. Vlevo tchoři stepní vpravo tchoři tmaví._ 

![](/media/msam_0304.jpg)



__

_Kožní preparáty tchořů v Kunst historisches museum ve Vídni. Zleva: tchoř stepní hřbetní strana, tchoř stepní břišní stran, tchoř tmavý hřbetní strana a tchoř tmavý břišní strana._ 

![](/media/tchori_2_620.jpg)

_Detail zbarvení kořene ocasu u tchoře tmavého (horní část obrázku) a u tchoře stepního (spodní část obrázku) (Kunst historisches museum ve Vídni)._

![](/media/mp7170088.jpg)

  

_Typicky zbarvený tchoř stepní a tchoř tmavý ze záznamů z fotopastí z jižní Moravy._







<iframe width="560" height="315" src="https://www.youtube.com/embed/NaDMuan1xmU?si=rx2j69b7zn0eO2Ul" frameborder="0" allowfullscreen=""></iframe>

_Typické fenotypické znaky tchoře stepního na černobílém záznamu z fotopasti z jižní Moravy._

<iframe width="560" height="315" src="https://www.youtube.com/embed/XsQLWr8dz-4?si=tt2RS2d9UXnurXNb" frameborder="0" allowfullscreen=""></iframe>

_Samice tchoře stepního na barevném záznamu z fotopasti z jižní Moravy._ 

<iframe width="560" height="315" src="https://www.youtube.com/embed/86i8Z7LOo50" frameborder="0" allowfullscreen=""></iframe>

Projekt byl podpořen Ministerstvem životního prostředí. Materiál nemusí vyjadřovat stanoviska MŽP. Projekt je také součástí sledování stavu biotopů a druhů organizovaného AOPK ČR.
