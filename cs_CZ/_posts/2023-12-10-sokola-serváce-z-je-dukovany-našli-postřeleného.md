---
title: Sokola Serváce našli postřeleného
published: true
image: /media/servac_pacient.jpg
listing_thumbnail: /media/servac_pacient_374.jpg
description: 'Sokol Servác z Dukovan schytal ránu brokovnicí. Přežil, ale létat už nebude.'
date: '2023-12-10'
logoset: Nadace ČEZ
lang_alternatives:
  en_GB:
    permalink: 'https//:en.alkawildlife.eu'
    title: 'Shot falcon Servac '
category: news
layout: news
---
_Sokol Servác po ošetření (foto Záchranná stanice Bartošovice)_

- - -

**Jedno ze čtyřčat sokola stěhovavého, která se poprvé před třemi lety vylíhla na ventilačním komíně Jaderné elektrárny Dukovany, našli postřeleného brokovnicí na severu Moravy. Zranění sokola jsou vážná a jeho léčba dle Záchranné stanice Bartošovice bude dlouhá.** 

Zraněného samce sokola stěhovavého našli lidé ve středu 3. prosince a přenesli jej do Záchranné stanice a Domu přírody Poodří v Bartošovicích. Z vyšetření vyplynulo, že utrpěl traumatické krvácející zranění levého křídla. Následné u něj veterináři potvrdili zlomeninu v záprstí levého křídla způsobenou broky. Jeden z nich dle RTG vyšetření uvízl v hrudní kosti dravce. Jeho vytažení by bylo příliš riskantní. Sokol byl ošetřen, křídlo zafixováno a jsou mu podávány medikamenty. Vzhledem k trvalému charakteru zranění ošetřovatelé očekávají, že tento dravec už nikdy nebude stoprocentně létat. Pokud půjde vše dobře, tak je jeho další osud v trvalé lidské péči. Všechny případy, které stanice zaznamená, předávají její pracovníci k šetření Policii ČR.

„_Je to smutná zpráva, zvlášť když si uvědomíme, že na jedné straně usilujeme o jejich záchranu v přírodě a na straně druhé jim někdo ubližuje. Pro nás to ale znamená, že se o to víc budeme snažit vytvářet podmínky pro jejich bezpečné hnízdění a zachování celého druhu pro budoucí generace. A věřím, že v tom budeme tak úspěšní jako doposud_,“ prohlásil ředitel Jaderné elektrárny Dukovany Roman Havlín. Tento sokolí samec se totiž narodil spolu s dalšími třemi sourozenci v dubnu 2020 na 125 m vysokém ventilačním komíně Jaderné elektrárny Dukovany, kde je pro budky instalovaná hnízdní budka. [V roce 2020 zde sokolí pár úspěšně zahnízdil poprvé. Pracovníci elektrárny jim dali jména Pankrác, Servác, Bonifác a Žofie. ](https://sokolinakominech.cz/news/sokol%C3%AD-%C4%8Dty%C5%99%C4%8Data-v-dukovanech)

Sokol stěhovavý je kriticky ohroženým druhem. V celé České republice je sledováno cca 130 pravidelně hnízdících párů těchto dravců. Velký podíl hnízdění probíhá v hnízdních budkách na vysokých komínech průmyslových areálů. Skupina ČEZ na záchraně vysoce ohroženého druhu sokola stěhovavého také spolupracuje - za více než deset let z provozů Skupiny ČEZ vzlétlo minimálně 163 mláďat. V Dukovanech od roku 2020 sokolí páry vyvedly celkem 8 mláďat, vždy to byl stejný počet jako počet reaktorových bloků elektrárny ;-).

Více o hnízdění sokolů na komínech se dozvíte na našich stránkách [www.sokolinakominech.cz. ](www.sokolinakominech.cz)

![](/media/servac_rtg.jpg)

_RTG snímek sokola Serváce (foto Záchranná stanice Bartošovice)_

![](/media/servac_vestanici.jpg)

_Pacient_ _Servác (foto Záchranná stanice Bartošovice)_

![](/media/dukovany_ctyrka_2020.jpg)

_Mladý Servác v roce 2020 se svými sourozenci v budce na komíně JE Dukovany_

![](/media/dukovany_krmeni_2020.jpg)

_Celá rodinka Serváce v roce 2020 v budce na komíně JE Dukovany_
