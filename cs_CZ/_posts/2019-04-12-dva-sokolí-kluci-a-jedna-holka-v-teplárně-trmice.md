---
title: Dva sokolí kluci a jedna holka v teplárně Trmice
published: true
image: /media/bráškové-a-sestřička-s-kroužky.jpg
listing_thumbnail: /media/bráškové-a-sestřička-s-kroužky_274.jpg
description: >-
  – První kroužkovací misi „elektrárensko-teplárenských“ mláďat sokola
  stěhovavého na výškových stavbách Skupiny ČEZ má za sebou ornitolog Václav
  Beran. 
date: '2018-05-11'
lang_alternatives:
  en_GB: {}
category: news
layout: news
---
TISKOVÁ ZPRÁVA SKUPINY ČEZ

## Dva sokolí kluci a jedna holka mají domovské právo v Teplárně Trmice už jisté 

**Trmice 11.5.2018 – První kroužkovací misi „elektrárensko-teplárenských“ mláďat sokola stěhovavého na výškových stavbách Skupiny ČEZ má na severu Čech za sebou ornitolog Václav Beran. Dva kluky a jednu holku přitom vyrušil, což mu dávali rozzlobeně najevo, z jejich odpolední siesty na ochozu komína Teplárny Trmice ve výšce 120 metrů. Stejně jako vloni byl trmický sokolí pár první, který vyvedl na svět své potomky. Letos dokonce o jednoho více. Snad tak zaúřadovala sama matka Příroda, neboť loňská samička bohužel nezvládla v silných poryvech větru své první letecké manévry.** 

„_Mají se čile k světu a jsou už poměrně velcí. Co nevidět již opustí budku a začnou se učit létat. Jejich okroužkování tak bylo opravdu za pět minut dvanáct. Nu, moc se jim to nelíbilo. Zvláště samička nedovedla pochopit, proč já mám jen jeden snubní prsten a ona musí mít na pařátech hned dva a ještě k tomu různě barevné a s čísly. Párkrát mě tak klovla_,“ poznamenal s úsměvem po sestupu z komína Václav Beran, jinak také zoolog a kurátor sbírky Muzea města Ústí nad Labem a výzkumný pracovník ALKA Wildlife, o. p. s. Zároveň připomenul, že od ledna 2011, kdy byla na ochozu chladicí věže Elektrárny Tušimice umístěna vůbec první kovová sokolí budka v České republice, se již na stavbách Skupiny ČEZ podařilo odchovat dvaapadesát sokolích mláďat. 

Podle ornitologa bylo letošní zahnízdění sokola stěhovavého v elektrárenských lokalitách Skupiny ČEZ mírně zpožděno, za což mohly silné mrazy v březnu. Nicméně koncem dubna, kdy už se trmičtí sokolíci dožadovali od svých rodičů první stravy, měl již potvrzeno, že i na ochozu komína Elektrárny Ledvice sedí samice na vejcích, stejně tak i v Elektrárnách Prunéřov. „_Samici raroha velkého se tam letos neukázala, takže to vypadá na normální zahnízdění,_“ konstatoval Václav Beran.  Prunéřovský pár má přitom jeho obdiv. „_Je pozoruhodné, že se sokolům podařilo i za častých útoků rarožice vyvést dvě mláďata, byť kvůli ní došlo k opravdu hodně pozdnímu zahnízdění. Předloni tolik štěstí neměli_.“

Skupina ČEZ patří mezi průkopníky ochrany sokola stěhovavého v průmyslových lokalitách. Energetici byli vůbec první, kdo začal s ornitology spolupracovat na umístění hliníkových sokolích budek na výškových elektrárenských či teplárenských stavbách. Stalo se tak v roce 2011, kdy byla první budka umístěna na ochozu chladicí věže v Elektrárně Tušimice. Teprve poté následovaly instalace dalších budek na jiných průmyslových stavbách v republice.

Budky jsou na severu Čech na komínech v elektrárnách Prunéřov, Počerady, Ledvice a Teplárny Trmice. Elektrárna Tušimice po modernizaci komín sice již nemá, ale sokolí pár si oblíbil jednu z tamních chladicích věží. Ve středních Čechách mají svou sokolí budku Elektrárna Mělník a areál společnosti Energotrans, a. s., v Třeboradicích, ve východních Elektrárna Poříčí, to samé se týká Elektrárny Dětmarovice a Jaderné elektrárny Dukovany na Moravě či Jaderné elektrárny Temelín v jižních Čechách. Zatím jsou v rámci odchovu nejúspěšnější severočeské lokality a také Mělník. V ostatních lokalitách, kde jsou budky teprve druhým rokem, momentálně slouží za domov poštolkám. 

Teplárna Trmice byla prakticky poslední ze severočeských lokalit Skupiny ČEZ, kde byla v roce 2015 na jednom z komínů umístěna sokolí budka. „_Rádi jsme vyhověli ornitologům z ALKA Wildlife, zvláště když se před tím snažil sokolí pár hnízdit na skále v sousedství teplárny. U nás má potřebný klid, aby mohl vyvést mladé. My se pochopitelně snažíme ho při tom nerušit_,“ říká Miroslav Krpec, ředitel Teplárny Trmice. Jak ještě dodal, kromě právě probíhající modernizace a ekologizace teplárny, což umožní její provoz za zpřísněných ekologických limitů i po roce 2020, je záchovný program sokola stěhovavého dalším a hlavně přirozeným počinem ochrany životního prostředí v okolí teplárny. 

Již v roce 2014 zaznamenali ornitologové první zahnízdění sokola stěhovavého v lokalitě Teplárny Trmice a vylíhnutí dvou mláďat, tehdy ovšem ještě na skále. V roce 2015 byla proto instalována na ochozu komína budka, sokolí pár ale nezahnízdil. O rok později již sice ano, ale jednoho dne byla krom dvou vajec (později se ukázalo, že byla neoplozená) budka prázdná a sokolí pár zmizel neznámo kam. V roce 2017 se vrátil a vyvedl dvě mláďata. Samička se bohužel stala obětí silného poryvu větru a byla zaměstnanci teplárny nalezena na zemi se zlomeným vazem, když nezvládla své první letecké manévry. Letos se vylíhla tři mláďata - dva kluci a jedna holka, jaká říká Václav Beran. Podle něj ovšem vniveč nepřišla ani sokolí nešťastnice. „_Nechali jsme ji preparovat a v současné době již zaujímá čestné místo v naší sbírce fauny Ústeckého kraje_,“ uzavírá ornitolog a zároveň zoolog a kurátor sbírky Muzea města Ústí nad Labem.
