---
title: 'Výzva! Pomozte mapovat výskyt plcha velkého '
published: true
image: /media/plch-velký-f7318_610.jpg
listing_thumbnail: /media/plch-velký-f7318_274.jpg
description: >-
  V letošním roce proběhne první systematické mapování plcha velkého v České
  republice. Zapojit se můžete i Vy.
date: '2015-06-26'
lang_alternatives:
  en_GB: {}
category: news
layout: news
---
V letošním roce proběhne první systematické mapování plcha velkého v České republice. Mapovat výskyt budou zkušení/proškolení mapovatelé na základě poslechu specifických hlasů plcha v letním období. Ale i Vy se můžete zapojit! 

Plcha velkého můžete buďto poznat podle vzhledu nebo podle typického pištění a hvízdání.
 Nejčastěji se s plchy můžete potkat v bučinách, doubravách, ale i v zahradách a parcích, na posedu, v hnízdní budce i v chatce. 

Jak plcha velkého poznáte? Ozývat se začne asi půl hodiny po soumraku a pak prakticky celou noc až do rána. 

Jeho hlas si můžete poslechnout na přiloženém mp3 souboru.

[volání plcha velkého (mp3 formát)
](/media/plch_velky_Jan_Stritesky.mp3)

Podle vzhledu se dá plch také poznat. V České republice žijí čtyři druhy plchů. 
Jsou to malí až středně velcí hlodavci, typický je pro ně zejména chlupatý ocas.

Plch velký je nenápadně zbarvený: svrchní strana stříbrně lesklá, šedohnědá, spodní strana bílá, ostře oddělena. Uši jsou malé, kulaté a velké oči, tmavě olemované. Ocas je huňatý.

![plch velký je nenápadně zbarvený, zhora stříbřitě šedý, vespod světlejší, má dlouhý huňatý ocas](/media/plch-velký-ed4252v_610.jpg "plch velký")

_plch velký (autor: Lubomír Hlásek)_



Plch lesní je středně velký plch s huňatým ocasem bez koncové štětičky prodloužených chlupů. Zbarvení srsti je žlutohnědé či hnědožluté, břišní strana těla bývá bílá nebo slabě nažloutlá.
 Na hlavě se táhne od oka k ušnímu boltci tmavý, téměř černý pruh. Ušní boltce jsou malé a zakulacené. 

![plch lesní má hnědošedé zbarvení srsti s černou páskou přes oči](/media/plch-lesní-ff1494.jpg "plch lesní")

_plch lesní (autor: Lubomír Hlásek)_



Plch zahradní má z našich plchů nejnápadnější zabarvení. Základní barva hřbetu a hlavy je šedohnědá až hnědočervená, spodní strana těla bývá naopak čistě bílá a je ostře ohraničená.
Ocas je pokrytý krátkou tmavohnědou srstí a zakončený černobílou štětičkou prodloužených chlupů.
Po stranách hlavy se táhne od oka výrazný tmavý pruh, zasahující až ke krku. Oči i ušní boltce jsou poměrně velké.

![plch zahradní má šedohnědě zbarvenou srst, černou pásku přes oči a ocas není tak chlupatý, ale na jeho konci je černobílá štětička](/media/plch-zahradní-al7891.jpg "plch zahradní")

_plch zahradní (autor: Lubomír Hlásek)_



Plšík lískový je nejmenší zástupce plchů: zbarvení je jednotvárné: srst má rezavě okrovou, břicho světlejší. Ocas je dlouhý a huňatý.

![plšík lískový je rezavě zbarvený](/media/plšík-ae1486.jpg "plšík lískový")

_plšík lískový (Lubomír Hlásek)_



Pokud tedy plcha velkého (či jiné plchy) zaznamenáte, dejte nám vědět.

V dnešní době řada z Vás má u sebe techniku, pomocí které můžete záznam jak zvuk, tak fotku či video doložit. Za takové záznamy s údajem o datu a místě budeme velmi vděční. 

Kontakty:

Peter Adamík 737475678 peter.adamik-zavinac-upol.cz

Kateřina Poledníková 606598903 katerina.polednikova-zavinac-alkawildlife.eu

Více o projektu [zde](/projects/rozšíření-plcha-velkého-v-čr.html).
 Podpořeno grantem z Islandu, Lichtenštejnska a Norska.
 Tato akce byla realizována za finanční podpory EHP fondů 2009-2014 a Ministerstva životního prostředí. Za její obsah je výhradně odpovědná ALKA Wildlife,o.p.s. a nelze ji v žádném případě považovat za názor donora nebo Ministerstva životního prostředí.
