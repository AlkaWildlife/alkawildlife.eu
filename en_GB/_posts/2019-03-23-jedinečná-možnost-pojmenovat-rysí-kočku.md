---
title: Jedinečná možnost pojmenovat rysí kočku!
published: true
image: /media/rb56120153112_610.jpg
listing_thumbnail: /media/rb56120153112_274.jpg
description: >-
  Při sledování rysů v jižních Čechách jsou postupně identifikovány jednotlivá
  zvířata. Jakmile je zvíře známo, dostává jméno. Dnes je na čase pojmenovat
  novou kočku z Novohradských hor. 
date: '2016-08-29'
lang_alternatives:
  en_GB: {}
category: news
layout: news
---
Při sledování rysů v jižních Čechách jsou postupně identifikovány jednotlivá zvířata. Jakmile je zvíře známo, dostává jméno. Dnes je na čase pojmenovat novou kočku z Novohradských hor a na Facebooku probíhá hlasování o jejím jméně. 

Většina rysů, o kterých píšeme na našich stránkách, Facebooku či v tisku, má jméno. Většina, ale ne všichni. Jak to tedy s pojmenováváním rysů funguje? V rámci dlouhodobého monitoringu populace rysa ostrovida pomocí fotopastí v jižních a západních Čechách se snažíme s kolegy identifikovat jednotlivá zvířata. Když má rys jméno, znamená to, že jsme ho vyfotili ze všech stran, že ho dobře známe a že ho tedy na každé nové fotce i poznáme. A také, že víme jeho pohlaví. 

Rysi dostávají jména například podle lokalit svého prvního vyfocení (Kristina z Křišťanova), podle svého původního bezpohlavního kódu (B007AT = Bond), podle svých "objevitelů" (Luděk), nebo podle našich oblíbených filmů (Galadriel). 

Dnes nastal čas pojmenovat novou kočku z Novohradských hor. První záznam pochází ze Silvestra brzy ráno. Podle opakovaných záznamů bylo zřejmé, že Novohradskými horami jen neprochází. Podle unikátního zbarvení jsme zjistili, že se jedná o nové zvíře. I když takzvaní "mramorovaní" rysi se hůře poznávají, je jich zase v populaci menšina. A tak lze rychle zkontrolovat, jestli se jedná o rysa nového nebo už známého. Když jí vyfotily dvě zrcadlově umístěné fotopasti Rysích hlídek, měli jsme ji konečně z obou stran a dostala tedy tzv. B kód (B=both sides known/obě strany známé) B531. Zároveň se podařilo i vyfotit její pohlaví (nic tam nemá = samice). Proto jí teď můžeme dát i jméno. Tentokrát ale její jméno vybírá veřejnost. Návrhy i hlasování o nejlepší návrh probíhá na našem Facebooku. Uvítáme, když se připojíte.

![](/media/cdy00072rys_tuning_610.jpg)

![](/media/2016-08-29_610.png)

[Rysí příběhy](/projects/rysi-pribehy.html) vychází s grantovou podporou Ministerstva životního prostředí. Materiál nemusí vyjadřovat stanoviska Ministerstva životního prostředí.

Projekt probíhá ve spolupráci s Beleco z. s.
